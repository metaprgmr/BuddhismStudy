<html>
<head>
<meta charset="utf-8">
<!-- Śauca Śūnyatā -->
<title>觀世音耳根圓通</title>
<link rel="stylesheet" href="../../../util/kepan.css">
<link rel="stylesheet" href="topics.css">
<script src="../../../util/utils.js"></script>
<script src="../../../util/reading.js"></script>
<style>
.verse { color:teal }
pre { font-size:14px }
em  { color:red; font-style:normal }
.B  { border-bottom:1px solid black }
.R  { border-right:1px solid black }
.RB { border-right:1px solid black; border-bottom:1px solid black }
</style>
</head>
<body><center>
<h1>六根對五陰</h2>

<table border="1" width="95%" cellpadding="5px" cellspacing="0px" bgcolor="#ffe">
<tr bgcolor="lightgray">
<th width="550px">海仁法師</th>
<th width="150px">經文</th>
<th width="550px">圓瑛大師(XV)</th></tr>

<tr>
<td valign=top colspan=3 align=center class="verse">我昔無數恒沙劫時有佛出世名觀世音</td>
</tr>

<tr>
<td valign=top><!-- HR -->
<p>　　既發心求佛道，當自精勤儉學，然修不由徑，徒勞無功，故彼觀音如來，教菩薩從聞思修，入三摩地。聞是耳識，及同時意識；思修是獨頭意識。聞思修三慧，為進修戒定慧三無漏學之階梯，亦轉凡入聖之正途。</p>

<p>　　然本經旨在旋妄歸真，捨識用根，故今之聞慧，非指耳識，乃指耳根之聞性。內不隨分別之耳識，外不聞所聞之塵聲，但聞能聞之聞性，謂之聞慧。</p>

<p>　　據本覺理起始覺智，不著空有，謂之思慧；念念旋妄脫黏，歸元內伏，謂之修慧。如是聞，如是思，如是修，日久功深，發本明耀，解六結，破五陰，超五濁，證圓通，入三昧，始覺智契本覺理，謂之如幻聞薰聞修金剛三昧。</p>
</td>
<td valign=top align=center class="verse" nowrap>我於彼佛<br>發菩提心<br>彼佛教我<br>從聞思修<br>入三摩地</td>
<td valign=top><!-- YY -->
<p>　　彼佛教我從聞、思、修三慧下手；此之三慧，不同常途，常途則以聞經解義為聞慧，其體即耳識，與耳家同時意識，所發之勝解；思修亦即獨頭意識，將所聞之聲教，思惟修習；此皆不離生滅識心，識心為圓通之障礙。本經以捨識用根為要旨，故三慧不同常途。</p>
<p>　　今此聞慧，即從耳根聞性妙理，所起始覺妙智，不聞所聞之聲塵，但聞能聞之聞性；思慧、即正智觀察，能聞者是誰，不著空、有二邊，一味反聞聞自性；修慧、即如幻聞熏聞修，念念旋元自歸，伏歸元真，發本明耀，解六結越三空，破五陰超五濁，全憑無分別智，反聞之功。</p>
</td>
</tr>

<tr>
<td valign=top><!-- HR -->
　　菩薩即依教起行，最初從聞性中，下手修習，以耳根中聞性之本覺理，而起如幻之始覺智，為能觀之觀智；以能聞音聲之聞性為所觀境。內不依妄識分別，外不隨聲塵流轉，旋聞與聲脫，反出流為入流，觀智為能入，耳門為所入，即下文所謂：「旋汝倒聞機，返聞聞自性。」以耳根聞性為觀境，外遺聲塵動靜粗細之相；故曰入流亡所。佛頂文句云：此圓通常性，不變隨緣，隨緣不變，故名為流。若隨染緣，則流為九界；若隨淨緣，則流為佛界。九界名生死流，佛界名涅槃流。正隨流時，水性不變；十界俱非十界，名真諦法流；惟一水性，隨十界流，十界俱即十界，名俗諦法流；流外無水，水外無流；非水非流，即流即水，十界俱離即離非，是即是非，名中諦法流。真諦即圓真實；俗諦即通真實；中諦即常真實。又三諦俱圓，量周遍故；三諦皆通，具勝用故；三諦皆常，體不變故。」又云：「入之一字，一心三止三觀，止觀不二，是般若德；流之一字，一境三諦，三非定三，是法身德；亡所二字，即解脫德。所無實體，則亡無可亡，所是幻妄，則不亡而亡；所非有無，則非亡非不亡，而論於亡也。」讀此，入流亡所之義明矣。
</td>
<td valign=top align=center class="verse">初於聞中<br>入流亡所</td>
<td valign=top><!-- YY -->
<p>　　此是妙三摩，從根解結之正行，一門深入之次第。前佛令選擇圓根，已密示耳門，於解結次第中，但列三空，意含六結，故觀世音，陳述圓通，具示從淺至深，層次分明；解六結、破五陰，以彰修證了義。上發菩提心是願，此是依願所起之行；上秉受法門是教，此即依教所起之修也。</p>
<p>　　初於聞中者：即最初乃於耳根聞性之中，下手起修；以耳根為所入之妙門，以聞性為所照之理境。從根中本覺妙理，起如幻始覺妙智；以智照理，聞熏聞修也。此聞中二字，首宜揀別分明，不可錯用因心。一非肉耳之中，以肉耳浮塵色法，不合決定義門。二非耳識之中，以耳識隨念分別，固非菩提正因。三非意識之中，以意識生死根本，正是圓通障礙。故阿難請求佛定，佛即三番破識，欲令捨而去之；十番顯見，欲令取而用之。眼耳雖別，其性則同。今此聞中，即佛所顯之見中也；又即如來，廣會四科，遍融七大，所顯三如來藏性之中也；又即如來所顯，圓湛不生滅性，朗照萬法，不偏空有，中道之中也。若能於此體察分明，依之為本修因，自可圓成果地修證。</p>
<p>　　入流亡所者：古觀世音佛，教示從聞、思、脩，入三摩地，觀世音菩薩，依教起修，初從聞中下手，即聞慧。此句至生滅既滅，即思、修二慧；寂滅現前，即入三摩地。入流是對出流為言，耳根順聞出流奔聲，即結縛之元，反聞入流照性，即解脫之本。故諸佛異口同音，告阿難言：使汝輪轉，生死結根，唯汝六根，更非他物，令汝速證，安樂解脫，寂靜妙常，亦汝六根，更非他物。觀世音秉教所修之法門，正合本師釋迦，十方諸佛之意旨。入流：以觀智為能入，耳門為所入，入即旋反聞機，不出流緣聲，而入流照性也。又即逆彼無始織妄業流，隨順耳根聞性真流，入流即是思慧，更兼修慧。用觀智思惟修非識心分別思惟，能聞世間音聲者是誰？亦即參究工夫，同前不隨分別，世間、業果、眾生三種相續，而斷三緣。但提起一段疑情，驀直參去，參聞者是誰，綿綿密密，無有間斷。聲動時，參聞聲者是誰？聲靜時，參聞靜者是誰？即同宗門下，參看話頭，一切時，一切處，不離一句話頭。但彼多用意根，此專用耳根，為稍異耳。同是智光內照，如佛所言，汝但不循動靜等塵，脫黏內伏，伏歸元真，則智光不外洩，所有聲塵，不期亡而自亡耳，故曰：入流亡所。入流、即是合覺，亡所、即是背塵，背塵合覺，為本經妙脩行路，至簡要、至巧妙之脩法也。</p>
<p>　　亡所：但於六結中，先解聲塵之動結有聲為動，祗是初步工夫，而得相應。此之亡所，並非聲塵銷滅，惟定功得力，而得離塵工夫，則聲塵不亡而自亡矣！入流，是修證圓通總訣，亡所、是但得初步效驗；如永嘉禪師所云：流非亡所而不入，所非入流而不亡，亡所則入流而亡入流則亡所而入，凡修禪功者，貴在入流耳。余二十一歲，由閩航海來蘇，參常州天甯開和尚學習禪功，參「如何是我本來面目」一句話頭，放下一切思想，提起一段疑情，連參三年，誓見自己本來面目，了明生死大事。至二十四歲冬，在禪七之中，專切參究，乃至飲食不知其味，一切時處，心光皆照一句話頭，至第十日下午，二板香止靜後，參究得力，身心忽空，內外虛融，定境法樂，非言語所能形容，一動喜心，定境即失。後於別枝香，欲求定境再現，皆不可得。禪七考功時，將是事陳白冶公和尚。則曰：「汝自後有求定境復現否？」答曰：「有」。乃警之曰：「切不可求，若求則魔得其便，汝將為魔眷矣！」復問：「如是境界好否？」公曰：「不作聖證之心，名善境界，若作聖解，即受群邪，此不過用心得力，暫得輕安，從此進修，不著不求，悟證有望。」後閱本經，五十種陰魔所述，知善知識，不可不親近也。至二十八歲，參浙江甯波天童寺寄禪和尚，亦在冬月禪七之中，勇猛精進，生死心切，於第八日晚，定境復現，較勝於前，其樂亦勝。自此深信，宗門中自有奇特事在，後閱楞嚴經，於向所未通者，無不明了，又信本經為禪門關鑰，更復悉心研究，定能發慧，其語亦有徵矣！余惜後為叢林供職，重興道場，辦理慈善，主持佛教會務，以致自誤禪功，未明本分上事，雖承緇素群推，楞嚴獨步，何異說食不飽，數寶常貧也。</p>
</td>
</tr>

<tr>
<td valign=top><!-- HR -->
<p>　　五陰通十法界，佛是法性五陰；菩薩是漏無漏五陰；二乘是無漏五陰；凡夫是有漏五陰。今菩薩不但破凡夫五陰，且遍破二乘用菩薩之五陰，而成佛界法性五陰，故曰圓破。色以質礙為義，依此色陰，成九界劫濁。色陰破，便可超越九界劫濁。明暗通塞等十二諸有為相，及吾人內之五根，俱屬色陰。凡夫以有聲為動，無聲為靜，因有動靜等有為相，故成同居士劫濁；菩薩了動靜等諸有為相，是相對而有，本無實體，不生取捨執著，故破凡夫之色陰，超三界劫濁，位在觀行。權教三乘，以生死為動，涅槃為靜，成方便土劫濁；菩薩了生死涅槃，皆是狂勞顛倒花相，而破三乘色陰，超方便土劫濁，位在八信。別教菩薩，以二邊為動，中道為靜，成實報土劫濁；大士了一切唯心，動則非動，靜亦非靜，了二邊即中道，而破菩薩色陰，圓超實報土劫濁，成佛界真善妙色。</p>
<p>　　所入既寂，是牒前入流亡所。菩薩初於聞中，旋聞機，聞自性，入流亡所之時，不覺有動相可得，即已解動結；然靜相猶存；今觀行功深，定慧力強，了達動靜二相，緣生無性，當體即空，不但動相不生，靜相亦亡，便破色陰，而解靜結。</p>
</td>
<td valign=top align=center class="verse">所入既寂<br>動靜二相<br>了然不生</td>
<td valign=top><!-- YY -->
　　又入流亡所，實非聞性斷滅，但以專切反聞，回光返照，心光內注，所有動塵，一一皆亡，聞性不滅。前佛有云：聲於聞中，自有生滅，非為汝聞，聲生聲滅，令汝聞性，為有為無也。然動塵已滅，諍塵方現，終日惟聞靜塵之境，當知靜塵亦是結，亦宜解除，仍舊不捨思、修二慧，不緣所聞靜塵，參究能聞靜塵者是誰？靜塵是境，聞性是心，若聞靜塵，還是出流，反聞能聞是誰？方是旋聞與聲脫也。所入既寂，動靜二相，了然不生者：上亡所，是解「動結」，此三句乃解「靜結」，動相不過併言而已。首句所字，即牒上亡所；入字，即仍舊入流。謂所有動塵雖亡，仍是反聞入流，不捨本脩，不住靜境；此靜境即是色陰區宇，如明目人，處大暗室。既寂之寂，非是境靜之寂，乃是動靜二塵，到此俱寂之境。然所入既寂，則動結與靜結俱解，聲塵全泯，故曰：動、靜二相，了然不生。此了然不生，即動、靜二種塵相，了不可得也；此二句亦即既寂之註腳也。而工夫到此，聲塵動靜二結俱解，則色陰破矣！  如是漸增，聞所聞盡者：此解「根結」。如是、指法之詞，指上反聞離塵，思修二慧，塵中二結已解，根結斯現，此根乃聚聞於耳，結滯為根之根，亦復是結，亦當解除。
</td>
</tr>

<tr>
<td valign=top><!-- HR -->
<p>　　受以領納為義，見聞覺知等六根，皆屬受陰，依此受陰而成見濁。受陰亦通十法界，凡夫以根為能聞，塵為所聞，依根起執，成為見濁；菩薩了達見聞如幻翳，三界若空花，故得聞所聞盡，破凡夫受陰，而超同居士見濁，位在觀行。權教三乘，以慧耳為能聞，真諦空理為所聞，起無我見；菩薩了達聞性即藏性，性覺真聞，清淨本然，而破權教三乘之受陰，超方便土見濁，位在八信。別教菩薩，以道慧為能聞，二邊為所聞，成我無我見；大士以如幻金剛三昧，知二邊如幻，中道亦然，無可取捨，而破別教菩薩受陰，超實報土見濁，位在圓教初住，是名圓破受陰超見濁。</p>
<p>　　「如是」承上觀行之力，心心寂靜，漸漸增勝，定功轉深，進而聞所聞盡。聞，即能聞之根；所聞，即動靜二相之塵。前動靜二相，雖了然不生，然仍有能聞之根，今不但所聞之塵盡，能聞之根亦盡，至此即破受陰，超見濁，而解根結。其餘見所見，嘗所嘗，嗅所嗅，覺所覺，知所知，亦復皆盡。所謂：「一根既返元，六根成解脫是也」。</p>
</td>
<td valign=top align=center class="verse">如是漸增<br>聞所聞盡</td>
<td valign=top><!-- YY -->
　　仍照如是本修之法，漸次增進，加功用行，定力轉深，所聞動靜二塵，既已了然不生，能聞之根，亦隨所聞以俱盡。塵既不緣，根無所偶，到此則根結亦解，無有能受所受，則受陰破矣！根塵既銷，識無從生，則想陰亦於此破矣！即佛前云：此根初解，先得人空，正齊於此；以塵亡根盡識泯，人無所依故。此中三結，亦即佛示，六結生起次第中所云，勞見發塵，今麤三結已解，則塵不復發，見不復勞矣！
</td>
</tr>

<tr>
<td valign=top><!-- HR -->
<p>　　想陰以分別覺察為義，依此想陰而成煩惱濁。亦通十法界，凡夫以妄想為能覺，根塵為所覺，遂成見思煩惱；菩薩了六根如幻翳，六塵如空花，而破凡夫想陰，超三界煩惱濁，位居觀行。權教三乘，以空慧為能覺，空理涅槃為所覺，遂成塵沙煩惱濁；菩薩了性見覺明，覺精明見，而破三乘想陰，超方便土煩惱濁，位在圓教九信。別教菩薩，以道慧為能覺，二邊為所覺，或以中道慧為能覺，中道理為所覺，不了二邊即中道，遂成無明煩惱濁；今大士了二邊即中道，達萬法唯心，而破別教菩薩之想陰，超實報土煩惱濁，成佛界菩提，位在圓教初住以上。因圓教菩薩，以本妙明合如來藏，唯妙覺明，圓照法界，達煩惱即菩提，生死即涅槃，破無所破，超無所超，故得圓破圓超。</p>
<p>　　前雖聞所聞盡，解根結，證我空，然又執著能盡聞所聞盡之覺智，亦即法執未空。今盡聞不住，即觀行加深，不但所覺之根塵空，能覺之覺智亦空。此覺智即前六結生起次第中，「知見妄發，發妄不息。」，今既覺所覺空，即知見不發，妄不相續，而破想陰，解覺結，超煩惱濁。</p>
</td>
<td valign=top align=center class="verse">盡聞不住<br>覺所覺空</td>
<td valign=top><!-- YY -->
<p>　　盡聞不住，覺所覺空者：此解「覺結」。盡聞二字，是牒上能聞與所聞俱盡，根塵雙泯之境，六用不行，惟餘一覺。若住此境，但得我空，未得法空，則永墮無為深坑。不住者，仍復加功用行，進觀聞性。下句為新證之境，《正脈》云：盡聞之後，根塵迥脫，湛一無邊之境現前；故今言覺者，即照此境之智也；所覺者，即此湛一之境也。盡聞若住入則境智恆對，能所仍存，終為勝進之障，即溈山所謂：具足心境也。今言覺所覺空者，謂能覺之智，與所覺之境，二俱空寂，泯然無復對待也。覺是智分，乃屬般若，智能契理如何亦空？當知此破法執，若吝惜此智，不肯放捨，即是一種愛智之法愛，亦復是結，亦當解除。《圓覺經》云：「幻塵滅故，幻心亦滅，幻心滅故，幻智亦滅，幻智滅故，幻滅亦滅；幻滅滅故，非幻不滅。」彼文全同此之解結工夫。今此覺結，即彼幻智，亦即佛示，六結生起次第，智見妄發，發妄不息。今覺結已解，則知見不發，妄不相續矣！</p>
</td>
</tr>

<tr>
<td valign=top><!-- HR -->
<p>　　行以生滅遷流為義；依此行陰而成眾生濁。亦通十法界，凡夫以有是生，無是滅，成有漏行陰，成三界眾生濁；菩薩知一切法從因緣生，生則非生，以虛妄故有生；滅亦非滅，虛妄曰滅；但有假名，本無實體；而破三界行陰，超越苦惱眾生濁。權教三乘，以生死為生，以涅槃為滅，成無漏行陰，為自利眾生濁；菩薩以如幻金剛妙智，了生死涅槃，皆即狂勞顛倒花相，如空花水月，而破三乘行陰，超自利眾生濁。別教菩薩，以二邊為生滅，中道為寂滅，成漏無漏行陰，為大道心眾生濁；今大士達一切法唯心，二邊中道，俱皆寂滅，而破菩薩行陰，超大道心眾生濁，位居圓教初住。</p>
<p>　　空謂覺所覺空之空，覺謂能空覺所覺之空智，由此空智，而空彼能覺所覺，若住此空，亦屬法愛，則空覺不極不圓，今觀行力深，不但覺所覺之智境空，而能空此智境之空亦滅，至此生滅方盡，而寂滅得以現前，即解空結，破行陰，超眾生濁。</p>
</td>
<td valign=top align=center class="verse">空覺極圓<br>空所空滅</td>
<td valign=top><!-- YY -->
<p>　　空覺極圓，空所空滅者：此解「空結」。空即覺所覺空之空，覺即能覺之與所覺，由有此空，空彼能所二覺，則覺結雖解，空亦是結，亦當解除；以能空所空，二俱宛在，空性未圓，若恪惜空理，不肯放捨，即是愛理之法愛，還要入流照性，加功用行，參究空何所依？究而極之，以求圓滿空性。</p>
<p>　　空所空滅者：非惟所空之智境滅，即能空之空亦滅。如以木鑽木，火出木燒，二俱滅矣。今空結已解，則行陰破矣！亦即佛言，空性圓明，成法解脫，正齊於此，已得俱空之境。</p>
</td>
</tr>

<tr>
<td valign=top><!-- HR -->
<p>　　寂滅現前，是指識陰，亦即滅結，還須解除，此結不解，則恒住俱空，猶為圓通細障。故古云：「莫謂無心便是道，無心猶隔一重關。」又云：「百尺竿頭坐的人。縱然得入未為真；百尺竿頭重進步，十方世界現全身。」至此方六結盡解，還復本來面目。</p>
</td>
<td valign=top align=center class="verse">生滅既滅<br>寂滅現前</td>
<td valign=top><!-- YY -->
<p>　　生滅既滅，寂滅現前者：此解「滅結」。生滅二字，總指諸結而言。動滅靜生，靜滅根生，根滅覺生，覺滅空生，空滅滅生，六結皆生滅法，故滅結亦當解除。此結不解，恆住俱空之境，猶為圓通細障，即同「百尺竿頭坐的人，雖然得法未為真，百尺竿頭重進步，十方剎土現全身。」惟是此結，最難解除，禪門謂之末後牢關，到此境界，不肯進步，又謂之貼肉布衫難脫，此結一解，則可親見本來面目矣。同《圓覺經》，迷智四相之壽者相。一我相，心所證者，以所證涅槃，認為我體。二人相，心所悟者，悟知所證之非。三眾生相，心所了者，了前悟證俱非，四壽者相，心所覺者，覺前前非，認己為是，即住此相中，深生法愛。譬如有人，不肯斷命，祖師門下，謂之命根不斷也。  故仍須入流照性，返窮流根，滅相迥脫，至不生滅，方是到家時節。  既滅者，即觀智還元，一切生滅，悉皆滅已，此去更無可滅。此滅結，即佛前示，六結次第生起之第一結，由汝無始，心性狂亂；今六結盡解，五陰全破，狂心已歇，歇即菩提。亦即佛云：解脫法已，俱空不生，妄窮真露，寂滅真理現前。所謂寂滅者，此寂非對動之寂，從無始來，本自不動之寂也；此滅非對生之滅，從無始來，本自無生之滅也。虛心絕待，妙體孤圓，即如來藏，妙真如性，亦即一乘，寂滅場地，為真心之全體。前佛云：是名菩薩，從三摩地，得無生忍。上解六結，是從聞、思、修，此寂滅現前，是入三摩地，得證圓通。古觀世音佛，所授之法，與釋迦如來，解結修證，無二無別。既得寂滅現前，親證藏性，而入首楞嚴三昧，當登圓教初住之位。下忽然超越之下，皆稱全體所起之大用也。</p>
<p>　　《正脈》云：通前次第解結一科，會於四卷末節：入流，即守於真常，亡所，即棄諸生滅；盡聞即根塵識心，應念銷落；覺所覺空，與空所空滅，即想相為塵，識情為垢，二俱遠離；寂滅現前，即法眼清明，毫無差爽矣！若會永嘉奢摩他文，入流即息念，亡所即亡塵，亦應倣其文云：「流非亡所而不入，所非入流而不亡，亡所則入流而亡，入流則亡所而入。」此四句可齊動靜不生。又云：「亡所而入，則入無能入；入流而亡，則亡無所亡。」此四句根塵俱泯，可齊於聞所聞盡。又云：「亡無所亡，則塵遺非對；入無能入，則念滅非知。」此四句無對無知，可齊於覺所覺空。又云：「知滅對遺，一向冥寂。」此二句可齊於空所空滅。又云：「闃爾無寄，妙性天然。」此二句可齊於生滅既滅，寂滅現前，亦似吻合，而無聞矣！但永嘉似乎都攝六根，或專攝意根，此經乃專攝耳根為異耳。又永嘉方談最初銷顯，向後更有脩治，斯經已談深證高位，向後惟彰發用，今與合會而觀，節文宛似，令知圓頓初後，無有異心，行者不可委為高位，視為不切己也。</p>
</td>
</tr>

<tr>
<td valign=top><!-- HR -->
<p>　　識陰即第八阿賴耶識；為世出世間命根之依，依此識陰而成命濁。亦通十法界，凡夫以人道為世間，執天仙為出世間，成有漏識陰，為分段生死之命濁。權教三乘，以生死為世間，涅槃為出世間，成無漏識陰，為方便土命濁。別教菩薩以二邊為世間，中道為出世間，成漏無漏識陰，為實報土命濁。今大士修聞薰聞修金剛三昧，以不生滅，合如來藏，而如來藏唯妙覺明，圓照法界。照與照寂，唯一常寂光，達識陰即藏性，而破無所破，超無可超，因而得破九界識陰，成佛果大圓鏡智，解最後之滅結，超三土命濁，成佛界不生不滅之無量壽命。</p>
<p>　　忽然超越，世出世間，十方圓明，是顯修證之功。此中世間，指生滅法，即前動滅靜生，靜滅根生，根滅覺生，覺滅空生。出世間，指空滅識生。亦即前文，所謂寂滅現前。外道執此寂滅境立為神我；二乘執此以為涅槃；菩薩依此而住俱空。如金剛經云：「一初賢聖；皆以無為法，而有差別。」即指此識而言。此識是生滅與不生滅和合，似湛非真，以其生滅境界甚為微細，如急流水，望之恬靜，實非無流。迷之則作業流轉，悟之則根結盡解。眾生迷故依圓成實，起依他起，而遍計執，為世間所障；二乘滯寂沉空，亦為出世所障；故體不圓，智不明。今大士達萬法唯心，法解脫已，俱空不生，圓破圓超，不為世出世所障，而得超越世出世間。至此識性圓明，周遍法界，故曰十方圓明，亦即證得大圓鏡智。</p>
<p>　　獲二殊勝以下，是顯利他之德。</p>
</td>
<td valign=top align=center class="verse">忽然超越<br>世出世間<br>十方圓明<br>獲二殊勝</td>
<td valign=top><!-- YY -->
<p>　　上是菩薩修證圓通，自利之因行；下是菩薩稱體起用，利他之妙行。自利之行，言之甚略，利他之行，演之甚詳；中有二意：一、從根解結，佛於第二決定義門，已令選擇圓根，一門深入，脫黏內伏，併示解結次第，入三摩地，至為明晰，何勞多述。二、詳演果用、無作妙力，自在成就，乃為激發回小向大之機，令起羨慕，立志欣修，不得不為廣陳也。忽然超越者：即從聞、思、修，最後一剎那，證圓通體，發自在用時也。超越乃解脫無礙之義，寂滅真體，本自圓明，六凡為我執所礙，不能超越世間；三乘為法執所礙，不能超越出世間；菩薩入三摩地，我法雙空，俱空亦復不生，故得超越世出世間。十方圓明：即四卷佛云：「我以不滅不生，合如來藏，而如來藏，惟妙覺明，圓照法界。」菩薩亦復如是，《指掌》云：「十方所有諸法，無非自性光明，周遍圓滿。」古德云：盡大地是自己光明，無一法不在光明裏者。獲二殊勝：此總標大用，即上合下同之二，權、小莫及，故稱殊勝。</p>
</td>
</tr>
</table>

</center></body></html>

