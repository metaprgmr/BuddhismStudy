<html>
<head>
<meta charset="utf-8">
<style>
dim { opacity:0.6 }
</style>
</head>
<body style="margin:40px"><center>
<!-- From: https://vocus.cc/article/63ff030cfd89780001b90341 西方發願文注 ‧ 省庵大師
     Also: https://www.youtube.com/watch?v=g3hcL1K3hao [2:01:23] 《西方發願文》簡講丨定弘法師
 -->

<table border=0 width=800><tr><td style="font-size:18px">
<h2 style="margin-left:29pt">西方發願文‧蓮池大師</h2>

<blockquote>稽首西方安樂國　接引衆生大導師<br>
我今發願願往生　唯願慈悲哀攝受</blockquote>

<p>　　 弟子<dim>某甲</dim>，　　<dim>普為</dim>　四恩三有，法界衆生，<br>
　　 求於諸佛　一乘無上　菩提道故，<br>
　　 專心持念　阿彌陀佛　萬德洪名，期生淨土。</p>

<p><dim>又以</dim> 業重福輕，障深慧淺，染心易熾，淨德難成。<br>
　　 今於佛前，翹勤五體，披瀝一心，投誠懺悔。<br>
　　 我及衆生，曠劫至今，迷本淨心，縱貪瞋癡，<br>
　　 染穢三業，無量無邊，所作罪垢，無量無邊，<br>
　　 所結冤業，願悉消滅。</p>

<p>　　 從於今日，立深誓願，遠離惡法，誓不更造，<br>
　　 勤修聖道，誓不退墮，誓成正覺，誓度衆生。</p>

<p>　　 阿彌陀佛<dim>以</dim>慈悲願力，當證知我，當哀憫我，當加被我。<br>
　<dim>願</dim> 禪觀之中，夢寐之際，　　<dim>得見</dim>　阿彌陀佛　金色之身，<br>
　　　　　　　 　　　　　　　<dim>得歷</dim>　阿彌陀佛　寶嚴之土。<br>
<dim>得蒙</dim> 阿彌陀佛，甘露灌頂，光明照身，手摩我頭，衣覆我體。<br>
<dim>使我</dim> 宿障自除，善根增長，疾空煩惱，頓破無明。<br>
　　 圓覺妙心，廓然開悟，寂光真境，常得現前。</p>

<p><dim>至於</dim> 臨欲命終，預知時至，<br>
　　 身無一切　病苦厄難，心無一切　貪戀迷惑，<br>
　　 諸根悅豫，正念分明，捨報安詳，如入禪定。<br>
　　 阿彌陀佛<dim>與</dim>觀音勢至，諸聖賢衆，放光接引，垂手提攜。<br>
　　 樓閣幢幡，異香天樂，西方聖境，昭示目前。<br>
　　 令諸衆生，見者聞者，歡喜感嘆，發菩提心。<br>
　　 我於爾時，乘金剛臺，隨從佛後，如彈指頃，生極樂國，<br>
　　 七寶池內，勝蓮華中，華開見佛，見諸菩薩，聞妙法音，獲無生忍。<br>
　　 於須臾間，承事諸佛，親蒙授記，得授記已，<br>
　　 三身四智，五眼六通，無量百千　陀羅尼門，一切功德，皆悉成就。</p>

<p><dim>然後</dim> 不違安養，回入娑婆，分身無數，徧十方剎，<br>
　<dim>以</dim> 不可思議　自在神力，種種方便，度脫衆生，<br>
　　 咸令離染，還得淨心，同生西方，入不退地。<br>
　　 如是大願，世界無盡，衆生無盡，業及煩惱，一切無盡，我願無盡。</p>

<p><dim>願今</dim> 禮佛發願，修持功德，回施有情。<br>
　　 四恩總報，三有齊資，法界衆生，同圓種智。</p>

</td></tr></table></center></body></html>
