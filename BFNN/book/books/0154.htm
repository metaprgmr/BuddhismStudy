
<html>
<head>
<meta http-equiv=Content-Type content="text/html; charset=utf-8">
<title>大佛頂首楞嚴經卷十譯解</title>
<link rel="stylesheet" href="book.css">
</head>
<body lang=ZH-TW background="textbackground.jpg" bgcolor="#ffffff" class="Normal">
<div class=bookClean style='layout-grid:18.0pt'> 
<p class=TITLE>大佛頂首楞嚴經<subtitle>卷十譯解</subtitle></p>
<LNSP></LNSP>
<p class=TEXT030C>唐天竺沙門般剌密帝　譯</p>
<p class=TEXT030C>烏萇國沙門彌伽釋迦　譯語</p>
<p class=TEXT030C>菩薩戒弟子前正議大夫同中書門下平章事清河房融　筆受</p>
<LNSP></LNSP>
<LNSP></LNSP>
<p class=TEXT339>卷十</p>
<LNSP></LNSP>
<p class=VERSE><label>正文</label>　阿難！彼善男子，修三摩提想陰盡者。是人平常夢想銷滅，寤寐恒一。覺明虛靜，猶如晴空。無復粗重前塵影事。觀諸世間大地山河，如鏡鑒明，來無所黏，過無蹤跡。虛受照應，了罔陳習，唯一精真。生滅根元，從此披露。見諸十方十二眾生，畢殫其類。雖未通其各命由緒。見同生基。猶如野馬熠熠清擾。為浮根塵究竟樞穴。此則名為行陰區宇。</p>
<LNSP></LNSP>
<p class=TEXT><label>譯文</label>　阿難！彼善男子，修三摩提〈註一〉，想陰盡後，動念全銷，浮想亦除，故晝則無想，夜亦無夢〈註二〉，平常夢想銷滅，寤寐如一，覺明虛靜〈註三〉，猶如晴空，故無復粗重前塵影事，此時觀世間大地山河，雖萬象俱現，而無所分別，故如鏡鑒明，來無所黏，過無蹤跡，境現識中，不過虛受照應，絕六塵之雜染，故來無所黏，了無陳習，知六識之偽妄，故過無蹤跡。故說唯一精真，其實即是第八本識，並不是究竟，生滅根元，即是第八識中所含七識種子，以有微細生滅名為根本行陰，一切行陰，都依此而起，前為動相所覆，故雖有不見，故後文稱為幽隱妄想，現在想陰既盡，動相已銷，顯出七種，故說生滅根元，從此披露，十方十二類眾生，生生滅滅，不出乎此，故皆能見，且能畢盡其類，各命由緒，即是識陰，尚為行陰所覆，故說：未通同生基，同生基即是七識種於。此是生滅根元，十二類生，一切行陰，莫不由此，故說為同生基。猶如野馬，野馬為田間遊氣，光如焰，以是七識種子，熠熠清擾，以有微細生滅義故，為浮根塵究竟樞穴，浮根塵即是眾生之身，十二類生，各各不同，轉變之機，唯依行陰，故為究竟樞穴，此相不盡，生死難脫，故為行陰區宇。</p>
<LNSP></LNSP>
<p class=TEXT><label>註一</label>　常住性定，魔來便能覺知，無壞本修，故仍說修三摩提。</p>
<LNSP></LNSP>
<p class=TEXT><label>註二</label>　此時動念既銷，浮想亦除，寤時無想如寐之靜，寐時無夢如寤之覺。</p>
<LNSP></LNSP>
<p class=TEXT><label>註三</label>　已離想陰，則前六識空寂，故第八識既虛且靜。</p>
<LNSP></LNSP>
<p class=VERSE><label>正文</label>　若此清擾熠熠元性。性入元澄，一澄元習。如波瀾滅，化為澄水，名行陰盡。是人則能超眾生濁。觀其所由，幽隱妄想以為其本。</p>
<LNSP></LNSP>
<p class=TEXT><label>譯文</label>　若此清擾熠熠元性，性入元澄〈註一〉，一澄元習〈註二〉如波瀾滅，化為純水，至此即名為行陰盡〈註三〉，此時即能超眾生濁〈註四〉，超越之後，回觀行陰之所由生，由於第八識中七識種子，幽深隱微，生滅妄想以為其本。</p>
<LNSP></LNSP>
<p class=TEXT><label>註一</label>　至此定力轉深，生滅根元之性，無復清擾熠熠，入於元本澄清之際，後文所謂湛不搖處是也。</p>
<LNSP></LNSP>
<p class=TEXT><label>註二</label>　乍入元澄，猶有無始生滅妄習，名為元習。</p>
<LNSP></LNSP>
<p class=TEXT><label>註三</label>　若更一澄清，則元習亦無，唯餘第八識海，澄停湛寂。</p>
<LNSP></LNSP>
<p class=TEXT><label>註四</label>　此正當耳根圓通中空所空滅之時，前文眾生濁為想行相織妄成，今想陰先空，行陰後除，無復相織，故能超越。</p>
<LNSP></LNSP>
<p class=VERSE><label>正文</label>　阿難！當知是得正知奢摩他中諸善男子，凝明正心，十類天魔不得其便。方得精研窮生類本。於本類中生元露者，觀彼幽清圓擾動元。於圓元中起計度者，是人墜入二無因論。</p>
<LNSP></LNSP>
<p class=TEXT><label>譯文</label>　阿難！當知是得正知，不立知見，仍修深止，此諸善男子，定慧相資，不起十種邪求，故凝明正心，十類天魔，無隙可乘，故不得其便，方得精心研究妙明本體，奈為行陰所障，故須於異生類中，遍窮行陰深本，次於本類之中，求其生滅根元，若生滅之根元露者，即是行陰露出，前想陰分別，顯而濁，行陰任運，幽而清，圓擾即是同生基，圓含諸動，動元者，諸行本生滅元，如是觀察，執為勝性，既唯於圓擾動性起計，則於不擾不動處全無所知，以此故墜入二無因論。</p>
<LNSP></LNSP>
<p class=VERSE><label>正文</label>　一者、是人見本無因。何以故？是人既得生機全破。乘於眼根八百功德，見八萬劫所有眾生，業流灣環，死此生彼。只見眾生輪迴其處。八萬劫外，冥無所觀。便作是解，此等世間十方眾生，八萬劫來，無因自有。由此計度，亡正遍知，墮落外道，惑菩提性。</p>
<LNSP></LNSP>
<p class=TEXT><label>譯文</label>　一者，是人見本無因，何以故？是人既得生機全破〈註一〉，乘於眼根八百功德〈註二〉，見八萬劫所有眾生〈註三〉，業行遷流，灣轉循環，死而在此，生而趣彼〈註四〉，只見眾生，輪迴其處，八萬劫外，冥無所觀〈註五〉，便作是解，此等世間十方眾生，八萬劫來，無因自有，由此計度，亡正遍知，墮落外道〈註六〉，惑菩提性。</p>
<LNSP></LNSP>
<p class=TEXT><label>註一</label>　生機即是行陰，破即是露義，上文所謂生滅根元，從此披露，即此。</p>
<LNSP></LNSP>
<p class=TEXT><label>註二</label>　因想陰盡行陰現之時，更加研究欲窮其本，因而眼根清淨，獲得八百功德。</p>
<LNSP></LNSP>
<p class=TEXT><label>註三</label>　獲得眼根八百功德，乘此極盡其量，見於八萬劫中，所有眾生，即八萬劫中，所有行陰之境。</p>
<LNSP></LNSP>
<p class=TEXT><label>註四</label>　此即所謂業運每常遷於國土。</p>
<LNSP></LNSP>
<p class=TEXT><label>註五</label>　見性未至極圓，分量只能如此，豈知如來見量，豎入三世而無礙，橫通十方而無盡乎。</p>
<LNSP></LNSP>
<p class=TEXT><label>註六</label>　外道拘舍離等，昧為冥諦，即同此見。</p>
<LNSP></LNSP>
<p class=VERSE><label>正文</label>　二者、是人見末無因。何以故？是人於生既見其根。知人生人。悟鳥生鳥。烏從來黑。鵠從來白。人天本豎。畜生本橫。白非洗成。黑非染造。從八萬劫無復改移。今盡此形，亦復如是。而我本來不見菩提。云何更有成菩提事。當知今日一切物象，皆本無因。由此計度，亡正遍知，墮落外道，惑菩提性。</p>
<LNSP></LNSP>
<p class=TEXT><label>譯文</label>　二者，是人見未無因，何以故？是人於生，既見其根，無因自有，知道人還從人生，悟到鳥是從鳥生，烏從來就是黑的，鵠從來就是白的，人和天人本來是豎立在地上，畜生本來是橫生在地的，從八萬劫來，沒有什麼改易，足見其各各自生，沒有不同的因，以此為例，足知我盡此形命之後，還生於我，依於此例，則知如來教我修因，成菩提道，是為誑妄，何以故？我本來不見菩提，云何更有成菩提之事？當知今日一切物象，從昔已來，皆本無因，自今而後，枝末豈有因乎！以本例末，故稱為見未無因，外道等執此以為自然，故惑菩提性。</p>
<LNSP></LNSP>
<p class=VERSE><label>正文</label>　是則名為第一外道立無因論。</p>
<LNSP></LNSP>
<p class=TEXT><label>譯文</label>　這就是名為第一外道立無因論。在印度的外道中，口力論師，無因見論等都屬於此類。</p>
<LNSP></LNSP>
<p class=VERSE><label>正文</label>　阿難！是三摩中諸善男子，凝明正心，魔不得便，窮生類本，觀彼幽清常擾動元。於圓常中起計度者，是人墜入四遍常論。</p>
<LNSP></LNSP>
<p class=TEXT><label>譯文</label>　阿難！是三摩中諸善男子，凝明正心〈註一〉，魔不得便，窮生類本〈註二〉，觀彼幽清，常擾動之根元，於圓常中，妄起計度之念，故致墜入四遍常論。</p>
<LNSP></LNSP>
<p class=TEXT><label>註一</label>　此時在三摩中，凝即是定，明即是慧，不起邪求，名為正心，是故魔不能得其便，於是想陰破矣。</p>
<LNSP></LNSP>
<p class=TEXT><label>註二</label>　想陰既破，欲窮行陰，須於十二類生中，一類一類，究其根元，故說窮生類本。</p>
<LNSP></LNSP>
<p class=VERSE><label>正文</label>　一者、是人窮心境性，二處無因。修習能知二萬劫中，十方眾生，所有生滅，咸皆循環，不曾散失，計以為常。</p>
<LNSP></LNSP>
<p class=TEXT><label>譯文</label>　一者，是人窮究心之與境，以求行陰之性，窮至無所觀處，則謂二處無因，依此修習，能知二萬劫中，十方眾生，兼心與境，所有生滅，都是循環不已，不曾散失，故以為心境二性都是常。</p>
<LNSP></LNSP>
<p class=VERSE><label>正文</label>　二者、是人窮四大元，四性常住。修習能知四萬劫中，十方眾生，所有生滅，咸皆體恒，不曾散失，計以為常。</p>
<LNSP></LNSP>
<p class=TEXT><label>譯文</label>　二者，是人窮四大元〈註一〉，見四性常住〈註二〉，修習能知四萬劫中所有生滅〈註三〉，咸皆體恒，不曾散失，故計以為常。</p>
<LNSP></LNSP>
<p class=TEXT><label>註一</label>　欲窮究行陰，以逐類研究過詳，以心境研究過略，故以內外四大研究。</p>
<LNSP></LNSP>
<p class=TEXT><label>註二</label>　以內外四大研究，究至冥無所見處，遂以為行陰之元，而又目其為四大之性，又以不見其生滅故，名為常住。</p>
<LNSP></LNSP>
<p class=TEXT><label>註三</label>　內四大為眾生身根，外四大為眾生器界，皆為知陰所遷，皆有生滅，生滅正是無常，而彼但以四萬劫外，體恒不失，遂計四大之性，以為是常。</p>
<LNSP></LNSP>
<p class=TEXT><label>解</label>　前文以現前循環不失為常，是從用而言，此處以過去不見生滅為常，是從體而言。</p>
<LNSP></LNSP>
<p class=VERSE><label>正文</label>　三者、是人窮盡六根末那執受，心意識中本元由處，性常恒故。修習能知八萬劫中，一切眾生，循環不失，本來常住。窮不失性，計以為常。</p>
<LNSP></LNSP>
<p class=TEXT><label>譯文</label>　三者，是人已破想陰，欲究行陰，故於六根末那識執受〈註一〉心意識中〈註二〉，本元由處，如是研窮，窮至無所覺處，不見生滅，便謂其性常恒，更加功用，故能知八萬劫中，一切眾生，循環不失〈註三〉，窮不失性，遂計以為常。</p>
<LNSP></LNSP>
<p class=TEXT><label>註一</label>　末那即是第七識，此處意為思量，執受即是第八識，以其能執持根器種子，領以為境，令生覺受。</p>
<LNSP></LNSP>
<p class=TEXT><label>註二</label>　六根中性為心，恒審思量為意，了別諸法為識。</p>
<LNSP></LNSP>
<p class=TEXT><label>註三</label>　見八萬劫中眾生，生滅滅生，循環不失，故以為常。</p>
<LNSP></LNSP>
<p class=VERSE><label>正文</label>　四者、是人既盡想元，生理更無流止運轉，生滅想心，今已永滅。理中自然成不生滅。因心所度，計以為常。</p>
<LNSP></LNSP>
<p class=TEXT><label>譯文</label>　四者，是人既盡想元〈註一〉，生理更無流止運轉生滅〈註二〉，想心今已永滅，理中自然成不生滅，因心所度，計以為常。</p>
<LNSP></LNSP>
<p class=TEXT><label>註一</label>　此時根本想陰已盡，根本想陰，即是第八識中動相。</p>
<LNSP></LNSP>
<p class=TEXT><label>註二</label>　動相既銷，露出行陰本元，名為生理，因不知其更有微細流注，謬謂更無流止運轉生滅。</p>
<LNSP></LNSP>
<p class=VERSE><label>正文</label>　由此計常，亡正遍知，墮落外道，惑菩提性。是則名為第二外道，立圓常論。</p>
<LNSP></LNSP>
<p class=TEXT><label>譯文</label>　因不達行陰唯心所現，故亡正知，行陰所覆，不見真心，故亡遍知，執此為常不信別有真常菩提，故墮落外道，此則名為第二外道立圓常論。</p>
<LNSP></LNSP>
<p class=VERSE><label>正文</label>　又三摩中諸善男子，堅凝正心，魔不得便，窮生類本，觀彼幽清常擾動元。於自他中起計度者，是人墜入四顛倒見，一分無常，一分常論。</p>
<LNSP></LNSP>
<p class=TEXT><label>譯文</label>　又三摩中諸善男子，堅凝正心〈註〉，魔得不到機會，窮盡眾生十二類之深本，深本既現，而乃觀彼幽而不顯，清而不濁，常時清擾，為諸動之根元，自他身心皆依之而建立，於是於自他法中，起諸妄計，此人即墮入四種顛倒見中，一分無常，一分常義。</p>
<LNSP></LNSP>
<p class=TEXT><label>註</label>　定力益深，堅而且凝，邪求不作，故魔得不到機會。</p>
<LNSP></LNSP>
<p class=VERSE><label>正文</label>　一者、是人觀妙明心遍十方界，湛然以為究竟神我。從是則計我遍十方，凝明不動。一切眾生，於我心中自生自死。則我心性名之為常。彼生滅者，真無常性。</p>
<LNSP></LNSP>
<p class=TEXT><label>譯文</label>　一者，是人觀妙明心〈註一〉，遍十方界，湛然〈註二〉以為究竟神我〈註三〉，從是則計我遍十方，凝明不動〈註四〉，一切眾生，皆在我心中，自生自死，於是計為無常，而我凝明不動之心性，則計為常。</p>
<LNSP></LNSP>
<p class=TEXT><label>註一</label>　不知常擾，為諸動元，正是根本行陰，謬謂妙明真心，不出乎此，故依此觀妙明心，久久觀成，見此心遍十方界。</p>
<LNSP></LNSP>
<p class=TEXT><label>註二</label>　見此心清擾不覺，妄謂湛然。</p>
<LNSP></LNSP>
<p class=TEXT><label>註三</label>　自計最勝日究竟，此即外道所計二十五諦中最後一諦，彼謂從冥生覺大，覺大生我心，我心生五微，五微生五大，五大生十一根，最後立一神我，謬計冥性為能生，中間二十三法為所生，神我為能受用，中間二十三法為所受用，如彼論云：神我有知，能思慮故。我以思為性，受用大等二十三法。此是以第八識中，所含七識種子為神我也。</p>
<LNSP></LNSP>
<p class=TEXT><label>註四</label>　以我遍十方，凝明不動，故湛然以為真常。</p>
<LNSP></LNSP>
<p class=VERSE><label>正文</label>　二者、是人不觀其心，遍觀十方恒沙國土。見劫壞處，名為究竟無常種性。劫不壞處，名究竟常。</p>
<LNSP></LNSP>
<p class=TEXT><label>譯文</label>　二者，是人不觀其心，遍觀十方恒沙國土，見劫壞處，名為究竟無常種性。劫不壞處，名究竟常。</p>
<LNSP></LNSP>
<p class=TEXT><label>解</label>　須知界性無二，成壞隨緣，若因有壞而執無常，則菩薩灰嚴土之心。若因不壞而執為真常，則凡夫增變世之志。邪見誤人，不可不知。</p>
<LNSP></LNSP>
<p class=VERSE><label>正文</label>　三者、是人別觀我心，精細微密，猶如微塵。流轉十方，性無移改。能令此身即生即滅。其不壞性，名我性常。一切死生從我流出名無常性。</p>
<LNSP></LNSP>
<p class=TEXT><label>譯文</label>　三者，是人別觀我心，精細微密〈註一〉，猶如微塵，依此運用，起惑造業，流轉十方，性無移改，能令此身，即生即滅〈註二〉，其不壞性，名我性常，一切死生，從我流出，名無常性。</p>
<LNSP></LNSP>
<p class=TEXT><label>註一</label>　      言精細微密，即指根本行陰，是七識種，故日精；藏於八識，故曰細；若有若無，故曰微；粗心不見，故曰密。此即前文所謂幽隱妄想。</p>
<LNSP></LNSP>
<p class=TEXT><label>註二</label>　雖性無移改，而業運常遷，能令此身，剎那變壞，故云即生即滅。</p>
<LNSP></LNSP>
<p class=VERSE><label>正文</label>　四者、是人知想陰盡，見行陰流。行陰常流，計為常性。色受想等，今已滅盡，名為無常。</p>
<LNSP></LNSP>
<p class=TEXT><label'>譯文</label>　<b></b>四者，是人知想陰盡，見行陰常流，行陰常流不斷，故計為常性。色受想等，現已滅盡，故計為無常。</p>
<LNSP></LNSP>
<p class=VERSE><label>正文</label>　由此計度一分無常一分常故，墮落外道，惑菩提性。是則名為第三外道一分常論。</p>
<LNSP></LNSP>
<p class=TEXT><label>譯文</label>　由此計度，一分無常，一分常故，墮落外道，惑菩提性，此則名為第三外道一分常論。</p>
<LNSP></LNSP>
<p class=TEXT><label>解</label>　按大智度論說「諸法不應執常，常即無罪無福，無所傷殺，亦無施命，無縛無解，則無涅槃。若執無常，即是斷滅，亦無罪福，亦無增損功業因緣，果報亦失，是皆足以惑菩提性。」</p>
<LNSP></LNSP>
<p class=VERSE><label>正文</label>　又三摩中諸善男子，堅凝正心，魔不得便，窮生類本，觀彼幽清常擾動元。於分位中生計度者，是人墜入四有邊論。</p>
<LNSP></LNSP>
<p class=TEXT><label>譯文</label>　又三摩中，諸善男子，堅凝正心，魔不得便，觀彼幽清常擾動元，於時分方位中，起諸妄計，是人即墜入四有邊論。</p>
<LNSP></LNSP>
<p class=VERSE><label>正文</label>　一者、是人心計生元，流用不息。計過未者，名為有邊。計相續心，名為無邊。</p>
<LNSP></LNSP>
<p class=TEXT><label>譯文</label>　欲窮行陰，窮至初生心相，遂計為生滅之元，自此以來，直至一報終盡，中間遷流之用，曾不停息，生前盡後，曾不見遷流之用，不知此是自己心力不及，遂計過去未來無相續之用者，名為有邊，現在有相續之心，名為無邊，蓋欲令人捨過未有邊之心，前因後果，一併撥無。取現在無邊之心，果非酬因，因不招果，依此論者，將必捨因緣而墮自然之計。</p>
<LNSP></LNSP>
<p class=VERSE><label>正文</label>　二者、是人觀八萬劫，則見眾生。八萬劫前，寂無聞見。無聞見處，名為無邊。有眾生處，名為有邊。</p>
<LNSP></LNSP>
<p class=TEXT><label>譯文</label>　二者，是人觀八萬劫，觀彼以為生滅之元，自此則見眾生生滅滅生，至八萬劫前，則寂無聞見，遂以為無邊之性，又見有眾生處，生滅滅生，不知惟是眾生業緣，虛妄現起，遂名其為有邊之性，此欲令人捨現前有邊之性，離於生滅，取劫前無邊之性，證於真常，依此論者，將必怖生死而入斷滅之見。</p>
<LNSP></LNSP>
<p class=VERSE><label>正文</label>　三者、是人計我遍知，得無邊性。彼一切人現我知中。我曾不知彼之知性。名彼不得無邊之心。但有邊性。</p>
<LNSP></LNSP>
<p class=TEXT><label>譯文</label>　三者，是人自覺心量遍於一切，遂謬稱我得無邊之性，又見彼一切人，現於我知之中，我惟知其死此生彼，各有方位，曾不能知彼無方位之知性，故名彼不得無邊之心，但有邊性。且親見其死此生彼，各有方位，其為有邊可匆。</p>
<LNSP></LNSP>
<p class=VERSE><label>正文</label>　四者、是人窮行陰空。以其所見心路籌度一切眾生一身之中，計其咸皆半生半滅。明其世界一切所有，一半有邊，一半無邊。</p>
<LNSP></LNSP>
<p class=TEXT><label>譯文</label>　四者，是人窮行陰空〈註一〉，以其所見，心路籌度〈註二〉，一切眾生，一身之中，計其咸皆半生半滅〈註三〉，明其世界，一切所有，一半有邊，一半無邊。</p>
<LNSP></LNSP>
<p class=TEXT><label>註一</label>　想陰既盡，覺行陰流，以三昧力，窮之欲空。</p>
<LNSP></LNSP>
<p class=TEXT><label>註二</label>　用妄想心路籌度。</p>
<LNSP></LNSP>
<p class=TEXT><label>註三</label>　正在三昧時，覺行陰滅；出離三昧時，覺行陰生。於是謬謂眾生身中，咸皆半生半滅。</p>
<LNSP></LNSP>
<p class=VERSE><label>正文</label>　由此計度有邊無邊，墮落外道，惑菩提性。是則名為第四外道，立有邊論。</p>
<LNSP></LNSP>
<p class=TEXT><label>譯文</label>　因此計度有邊無邊，墮落在外道中〈註一〉，述惑了菩提性〈註二〉。這就名為第四種外道，立有邊論。</p>
<LNSP></LNSP>
<p class=TEXT><label>註一</label>　這種說法正同於印度外道，數論師的說法。</p>
<LNSP></LNSP>
<p class=TEXT><label>註二</label>　菩提是以中道為體，邊則非中，故迷惑了菩提性。</p>
<LNSP></LNSP>
<p class=VERSE><label>正文</label>　又三摩中，諸善男子，堅凝正心，魔不得便，窮生類本，觀彼幽清常擾動元。於知見中生計度者，是人墜入四種顛倒，不死矯亂，遍計虛論。</p>
<LNSP></LNSP>
<p class=TEXT><label>譯文</label>　又三摩中諸善男子，堅凝正心，魔得不到機會，窮生類本，觀彼幽清，常擾動之根元，於知見中〈註一〉，生計度者，是人墜人四種顛倒不死矯亂〈註二〉遍計虛論〈註三〉。</p>
<LNSP></LNSP>
<p class=TEXT><label>註一</label>　行陰既為諸動根元，而諸動中，隨時隨地；所知所見不同，由此計度，就墜入四種顛倒見中。</p>
<LNSP></LNSP>
<p class=TEXT><label>註二</label>　據毗婆沙論說「外道計天常住，名為不死。計不亂答，得生彼天。若實不知而輒答者；恐成矯亂，故有問時，答言秘密言詞，不應皆說，或不定答，佛法訶云：此真矯亂。」</p>
<LNSP></LNSP>
<p class=TEXT><label>註三</label>　灌頂大師疏云「邪分別性，故名遍計。都無實義，故名虛論。」</p>
<LNSP></LNSP>
<p class=VERSE><label>正文</label>　一者、是人觀變化元。見遷流處，名之為變。見相續處，名之為恒。見所見處，名之為生。不見見處，名之為滅。相續之因，性不斷處，名之為增。正相續中，中所離處，名之為減。各各生處，名之為有。互互亡處，名之為無。以理都觀，用心別見。有求法人，來問其義。答言：我今亦生亦滅。亦有亦無。亦增亦減。於一切時皆亂其語。令彼前人遺失章句。</p>
<LNSP></LNSP>
<p class=TEXT><label>譯文</label>　一者，是人想陰既盡，行陰披露，進觀行陰為變化之元，既為變化之元，其體即是遷流，有遷流即有變更，故即名之為變。雖有變更，而卻前後相續，有相續則無斷絕，故見相續處，即名之為恒。此變與恒對也。於八萬劫內，能見所見之處，似有眾生生，故名之為生。八萬劫外，不見所見之處，似是眾生滅，故名之為滅。此生滅對也。有眾生即有生滅，此又於眾生生滅中，別起中間有因之計，如前陰之行陰已滅，後陰之行陰未生，中間必有相續之因，相續之因即中陰身，其體即是識陰，因不知行陰之外，別有識陰，但見其性不斷處，似多出一法，故名之為增。正相續中，即中陰相續之中，亦有微細行陰，然是人心粗不見，但見其中所離之處，似少一行，故名之為減。此增減相對也。各各生處，有眾生即有差別，眾生差別中，各有生處之計，如人還生人，鳥還生鳥，一類一類各有相生之處，雖各各相生，其間亦有改形易報，因是人不知，妄謂各類定有生處，即以此義名之為有。又加人不生鳥，鳥不生人；雖人不生鳥，而人中亦有鳥性，鳥不生人，而鳥中亦有人性，以是人不知，妄謂此定是互亡，以此之故，名之為無。此有無對也。初對猶是以行陰之理，總相觀察，故說以理都觀，若不遍執，即成正見，以於遷變處見恒常之性，恒常處而見遷變之相故，後三對乃是用妄想心，各別異見，若更偏執，則展轉支離，以於正見中而生邪見，邪見中仍生遍執之見故，有求法人者，欲求佛法以修三摩人也，來問其義者，問其所證之義，答以各別異見，恐墮偏執，故言亦生亦滅等，蓋亦者持疑兩可，意顯不墮偏執，不知中無主宰，正墮矯亂論議，不言亦變亦恒者，以別代總故，又四對中初對猶為近理，而反遺之，正見其中無主，於一切時，皆亂其語，故以持疑兩可之言，答現前來問之人，答言者既惟蒙混，聽者意自含糊，過耳成空，豈有章句可憶，故曰遺失，又遺失章句者，不惟遺失現聞，從前所習章句，亦皆遺失，是不惟無益，而反有損。</p>
<LNSP></LNSP>
<p class=VERSE><label>正文</label>　二者、是人諦觀其心，互互無處，因無得證。有人來問，唯答一字，但言其無。除無之餘，無所言說。</p>
<LNSP></LNSP>
<p class=TEXT><label>譯文</label>　二者，是人於諸類眾生中，諦觀其行陰之心，互互無處〈註一〉，因無得證〈註二〉，有人來問，唯答一字〈註三〉，但言其無，除無之餘，無所言說〈註四〉。</p>
<LNSP></LNSP>
<p class=TEXT><label>註一</label>　但見人不生鳥，鳥不生人，遂於互互無處，謬謂自心無異類性。</p>
<LNSP></LNSP>
<p class=TEXT><label>註二</label>　且自謂因無得證，當知此所謂證者，是非理謬證，非入理實證也。</p>
<LNSP></LNSP>
<p class=TEXT><label>註三</label>　有人來問，唯答一字，是因怕招問難，不敢多說故，又欲欺人以秘密言詞，不應多說故。</p>
<LNSP></LNSP>
<p class=TEXT><label>註四</label>　但言其無者，即就其自所謬見，含糊而答，也不言因何說無，無是何義？正見其為矯強混亂之語。</p>
<LNSP></LNSP>
<p class=VERSE><label>正文</label>　三者、是人諦觀其心，各各有處，因有得證。有人來問，唯答一字，但言其是。除是之餘，無所言說。</p>
<LNSP></LNSP>
<p class=TEXT><label>譯文</label>　三者，是人諦觀其心，各各有處〈註一〉，因有得證〈註二〉，有人來問，唯答一字，但言其是，除是之餘，無所言說〈註二〉。</p>
<LNSP></LNSP>
<p class=TEXT><label>註一</label>　但見鳥還生鳥，人還生人，遂於各各有處，謬謂自心中有自類性。</p>
<LNSP></LNSP>
<p class=TEXT><label>註二</label>　自謂因有得證，其實亦謬證非實證也。</p>
<LNSP></LNSP>
<p class=TEXT><label>註三</label>　既言各各有性。則人自是人，鳥自是鳥，但又不敢明明說出，是為何義，因何說是？故除是之餘，無所言說，益見其矯亂論議。</p>
<LNSP></LNSP>
<p class=VERSE><label>正文</label>　四者、是人有無俱見，其境枝故，其心亦亂。有人來問，答言：亦有即是亦無，亦無之中，不是亦有，一切矯亂，無容窮詰。</p>
<LNSP></LNSP>
<p class=TEXT><label>譯文</label>　四者，是人有無俱見〈註一〉，其境枝故〈註二〉，其心亦亂，有人來問，答言：亦有即是亦無，亦無之中，不是亦有〈註三〉，一切矯亂，無容窮詰。</p>
<LNSP></LNSP>
<p class=TEXT><label>註一</label>　如諸類生中，見其改形易報，如人變為鳥，鳥轉為人等，人變為鳥，則人中無人性，有鳥性，鳥轉為人，則鳥中無鳥性，有人性，由是於一一類中，有無俱見。</p>
<LNSP></LNSP>
<p class=TEXT><label>註二</label>　如一本岐而為二枝。</p>
<LNSP></LNSP>
<p class=TEXT><label>註三</label>　不敢定執為有，以有無義故，不敢定孰為無，以有有義故，因不知轉變隨緣，故強以一體答也，設有難言，以何義故？而說有即是無，將必答言，亦無即是亦有，設又難言，云何無不是有？將必答言，亦有之中，不是亦無，總之，一切矯亂，無理可據，無義可憑，故無容窮詰。</p>
<LNSP></LNSP>
<p class=VERSE><label>正文</label>　由此計度，矯亂虛無，墮落外道，惑菩提性。是則名為第五外道。四顛倒性，不死矯亂，遍計虛論。</p>
<LNSP></LNSP>
<p class=TEXT><label>譯文</label>　由此計度，矯亂虛無，墮落外道，迷惑菩提性〈註一〉，這就名為第五外道四顛倒性，不死矯喬〈註二〉，遍計虛論。</p>
<LNSP></LNSP>
<p class=TEXT><label>註一</label>　不知如來藏心，離一切相，即一切法，離即離非，是即非即，言語道斷，心行處滅，此既異彼，故迷惑菩提性。</p>
<LNSP></LNSP>
<p class=TEXT><label>註二</label>　迷正知見，立邪知見，計生不死之天，答語無定，故為不死矯亂。</p>
<LNSP></LNSP>
<p class=VERSE><label>正文</label>　又三摩中諸善男子，堅凝正心，魔不得便，窮生類本，觀彼幽清常擾動元。於無盡流生計度者，是人墜入死後有相發心顛倒。</p>
<LNSP></LNSP>
<p class=TEXT><label>譯文</label>　又三摩中諸善男子，堅凝正心，魔不得便，窮生類本，觀彼幽清，常擾動〈註一〉元，於無盡流，生計度者〈註二〉，是人即墜入死後有相〈註三〉，發心顛倒。</p>
<LNSP></LNSP>
<p class=TEXT><label>註一</label>　常擾則遷流無盡。</p>
<LNSP></LNSP>
<p class=TEXT><label>註二</label>　計此遷流為諸動之元，將來能生諸動，既將來能生諸動，則現前已滅者，將來必生，故墜入死後有相。</p>
<LNSP></LNSP>
<p class=TEXT><label>註三</label>　由於死後有相，轉計煩惱菩提，二性俱常，迷唯識轉染成淨之正論，違起信不變隨緣之妙旨，故發心顛倒。</p>
<LNSP></LNSP>
<p class=VERSE><label>正文</label>　或自固身，云色是我。或見我圓，遍國土，云我有色。或彼前緣隨我回復，云色屬我。或復我依行中相續，云我在色。皆計度言死後有相。如是循環，有十六相。從此或計畢竟煩惱，畢竟菩提，兩性並驅，各不相觸。</p>
<LNSP></LNSP>
<p class=TEXT><label>譯文</label>　或見行陰無盡而身有盡，故存想保愛，而欲堅固其身，有身必有色，於是依色立我，故云色是我。或計我圓含遍國土，此是妄計我性廣大，非實悟心包太虛，量周沙界。無我則色無由立，故云我有色，或彼前緣〈註一〉，隨我回轉往復，運用使作，色雖非我，而為我所用，故云色屬我。或復我依行中〈註二〉相續，行陰托於色而顯，故言我在色。這都是計度言死後有相，又行陰常流，為諸動之元，將來必生諸動，故計其四我，皆應死後有相，如是循環有十六相〈註三〉，從此或計畢竟煩惱，畢竟菩提〈註四〉兩性並驅，各不相觸。</p>
<LNSP></LNSP>
<p class=TEXT><label>註一</label>　前緣即是塵境，妄計隨我回轉往復，運用使作，非實能轉物同佛，於色自在。</p>
<LNSP></LNSP>
<p class=TEXT><label>註二</label>　此中所計之我，即以行陰為體，以相續為相，卻依於色陰。</p>
<LNSP></LNSP>
<p class=TEXT><label>註三</label>　對色計此四我，皆應死後有相，對受想行識亦然，故此循環有十六相。</p>
<LNSP></LNSP>
<p class=TEXT><label>註四</label>　我有善惡二性，惡則煩惱性，善則菩提性，我既死後有相，則煩惱性畢竟仍是煩惱，菩提性畢竟仍是菩提，煩惱性日進於惡，菩提性日進於善，故兩性並驅，各不相觸，惡性圓滿，自然墮獄。善性圓滿，自然成佛。彼此互不相妨，依此計則惡性終不能盡，善性終不能純。</p>
<LNSP></LNSP>
<p class=VERSE><label>正文</label>　由此計度死後有故，墮落外道，惑菩提性。是則名為第六外道，立五陰中死後有相，心顛倒論。</p>
<LNSP></LNSP>
<p class=TEXT><label>譯文</label>　由此計度，死後有故，墮落外道〈註一〉，惑菩提性〈註二〉，此就名為第六外道，立五陰中死後有相心顛倒論〈註三〉。</p>
<LNSP></LNSP>
<p class=TEXT><label>註一</label>　計死後有，即墮邊見之中，常見一分，故云墮落外道。</p>
<LNSP></LNSP>
<p class=TEXT><label>註二</label>　計善惡二性各常，不信轉染成淨，故惑菩提性。</p>
<LNSP></LNSP>
<p class=TEXT><label>註三</label>　能對我相，體是行陰，並所對前三後一，皆言後有，故說立五陰中死後有相，又行陰為能有，以其性常擾動，是動本元，四陰為所有，依於行陰相續生故，能所合論，總言死後有相，豈知五陰不實，猶若空華，言華滅空，已是顛倒，況計更生，顛倒尤甚。</p>
<LNSP></LNSP>
<p class=VERSE><label>正文</label>　又三摩中諸善男子，堅凝正心，魔不得便，窮生類本，觀彼幽清常擾動元。於先除滅色受想中，生計度者，是人墜入死後無相，發心顛倒。</p>
<LNSP></LNSP>
<p class=TEXT><label>譯文</label>　又三摩中諸善男子，堅凝正心，魔不得便，窮生類本，觀彼幽清，常擾動元〈註一〉，於已除滅之前三陰中，生計度想〈註二〉，是人墮入死後無相，發心顛倒〈註三〉。</p>
<LNSP></LNSP>
<p class=TEXT><label>註一</label>　亂動本元即是行陰。</p>
<LNSP></LNSP>
<p class=TEXT><label>註二</label>　計前之三陰先有而今已滅無，例知行陰現有，將來亦應滅無。</p>
<LNSP></LNSP>
<p class=TEXT><label>註三</label>　由於死後無相，轉計一切皆空，立外道毀常為斷之妄論，違佛教修因證果之誠言。</p>
<LNSP></LNSP>
<p class=VERSE><label>正文</label>　見其色滅形無所因。觀其想滅，心無所繫。知其受滅，無復連綴。陰性銷散，縱有生理，而無受想，與草木同。此質現前猶不可得。死後云何更有諸相。因之勘校死後相無。如是循環，有八無相。從此或計涅槃因果，一切皆空。徒有名字，究竟斷滅。</p>
<LNSP></LNSP>
<p class=TEXT><label>譯文</label>　見其色滅則形所因，觀其想滅則心無所繫，知其受滅則身心無復連綴，縱有能生之理〈註一〉，而無受想〈註二〉，則與草木同此質〈註三〉，現前猶不可得，死後云何更有諸相？因此勘校，死後相無，如是循環有八無相〈註四〉，從此或計涅槃因果，一切皆空，徒有名字，究竟斷滅〈註五〉。</p>
<LNSP></LNSP>
<p class=TEXT><label>註一</label>　能生之理即行陰。</p>
<LNSP></LNSP>
<p class=TEXT><label>註二</label>　所生者唯餘識陰，然識陰假受想為用，既無受想，則識陰亦與草木同體。</p>
<LNSP></LNSP>
<p class=TEXT><label>註三</label>　不惟指色質，並指五陰和合而成之幻質。</p>
<LNSP></LNSP>
<p class=TEXT><label>註四</label>　前三陰已滅無相，後一陰無用無相，此四陰生前死後，理合有八，但辨其四陰俱無，則現前行陰，無所依託，不待言而自無。</p>
<LNSP></LNSP>
<p class=TEXT><label>註五</label>　從此計涅槃因果，一切皆空，徒有名字，故究竟斷滅。</p>
<LNSP></LNSP>
<p class=VERSE><label>正文</label>　由此計度死後無故，墮落外道，惑菩提性。是則名為第七外道，立五陰中死後無相，心顛倒論。</p>
<LNSP></LNSP>
<p class=TEXT><label>譯文</label>　由此計度，死後無故，墮落外道〈註一〉，惑菩提性。此就名為第七外道立五陰中死後無相〈註二〉心顛倒論〈註三〉。</p>
<LNSP></LNSP>
<p class=TEXT><label>註一</label>　墮落邊見中斷見一分，故墮落外道。</p>
<LNSP></LNSP>
<p class=TEXT><label>註二</label>　色受想滅，識陰無用，縱有行陰，無所依託，不久自盡。前三陰見無，識陰比無，行陰待無，故五陰皆無。</p>
<LNSP></LNSP>
<p class=TEXT><label>註三</label>　世相常住，物皆無遷，離相求常，即物說遷，已為顛倒，況計斷滅，顛倒太甚，可謂邪見覆心。</p>
<LNSP></LNSP>
<p class=VERSE><label>正文</label>　又三摩中諸善男子，堅凝正心，魔不得便，窮生類本，觀彼幽清常擾動元。於行存中，兼受想滅，雙計有無，自體相破，是人墜入死後俱非，起顛倒論。</p>
<LNSP></LNSP>
<p class=TEXT><label>譯文</label>　又在三摩中諸善男子，堅凝正心，魔不得便，窮生類本，觀彼幽清，常擾動元，於行存中〈註一〉，兼受想滅，雙計有無〈註二〉，自體相破〈註三〉，是人墜入死後俱非，起顛倒論。</p>
<LNSP></LNSP>
<p class=TEXT><label>註一</label>　行陰未破，現仍存在。</p>
<LNSP></LNSP>
<p class=TEXT><label>註二</label>　據楞嚴正脈說「於行存中，見行陰未滅，區宇宛在也。兼受想滅者，見前三已滅，當體全空也。雙計有無者，於存計有，於滅計無也。」又楞嚴經指掌說較為恰當，指掌說「於已滅色受想中，計先有今無，於現存行陰中，計今有先無，正以先有者今無，例知今有者先時亦必是無，是則四陰中各具有無二義，故雙計也。」</p>
<LNSP></LNSP>
<p class=TEXT><label>註三</label>　據楞嚴指掌說「已滅之前三，與現存之行陰，各有自體相破之義，如已滅之前三，既各俱有無，若以自體之有，破自體之無，則無非真無，以有有義故，若以自體之無，破自體之有，則有非真有，以有無義故，已滅三陰既爾，現存行陰亦然，現在既爾，當來亦然，故日：是人墜入死後俱非。」</p>
<LNSP></LNSP>
<p class=VERSE><label>正文</label>　色受想中，見有非有。行遷流內，觀無不無。如是循環，窮盡陰界，八俱非相。隨得一緣，皆言死後有相無相。又計諸行性遷訛故，心發通悟。有無俱非，虛實失措。</p>
<LNSP></LNSP>
<p class=TEXT><label>譯文</label>　色受想中，見有非有，因色受想現在雖無，將來必有，而亦非有。行陰現在遷流於內是有，將來必無。雖將來必無，而亦不是無。如此則從有而無者，無已還有；從無而有者，有已還無。故循環往復，窮盡陰界，有無無有，從色陰而至行陰，從生前而至死後，生前四陰，已有四個俱非，死後四陰，還有四個俱非，故成為八。於四陰中，隨得一陰為所緣時，都言死後有相無相，又計諸行之性遷變，就悟到一切有為法都是如此，從有至無，從無至有，彼此混淆，有既非有，無亦作無。故有人問：誰是誰非，誰虛誰實？都無法答覆。</p>
<LNSP></LNSP>
<p class=VERSE><label>正文</label>　由此計度死後俱非，後際昏瞢無可道故，墮落外道，惑菩提性。是則名為第八外道，立五陰中死後俱非，心顛倒論。</p>
<LNSP></LNSP>
<p class=TEXT><label>譯文</label>　由此計度，死後皆非，後際（即將來）昏懵〈註一〉，無理可說，無言可道，墮落外道，惑菩提性〈註二〉。此就名為第八外道立五陰中，死後俱非，心顛倒論〈註三〉。</p>
<LNSP></LNSP>
<p class=TEXT><label>註一</label>　有無不辨故為昏，虛實失措故為懵。</p>
<LNSP></LNSP>
<p class=TEXT><label>註二</label>　菩提之性，不墮有無，不離有無，今既有無俱非，故惑菩提性。</p>
<LNSP></LNSP>
<p class=TEXT><label>註三</label>　立五陰中，死後俱非，不知真空不礙妙有，妙有不礙真空，言語道斷，心行處滅，今既有無俱非，違佛正論，故為顛倒謬論。</p>
<LNSP></LNSP>
<p class=VERSE><label>正文</label>　又三摩中諸善男子，堅凝正心，魔不得便，窮生類本，觀彼幽清常擾動元。於後後無生計度者，是人墜入七斷滅論。</p>
<LNSP></LNSP>
<p class=TEXT><label>譯文</label>　又三摩中諸善男子，堅凝正心，魔不得便，窮生類本，觀彼幽清，常擾動元，於後後無〈註一〉，起計度者，是人墜入七斷滅論〈註二〉。</p>
<LNSP></LNSP>
<p class=TEXT><label>註一</label>　常擾則念念遷流，計此報斷，再報還斷，乃至後之又後，畢竟有盡。</p>
<LNSP></LNSP>
<p class=TEXT><label>註二</label>　按清涼國師疏鈔合而為三，「一，執我有色，粗四大所造為性，死後斷滅，見身死後有而無故。二，我欲界天死後斷滅。三，色空天死後斷滅。初該獄鬼人畜為四。二，即欲天。三，即色空二天。三天合四趣為七。皆斷滅故名七斷滅論。」</p>
<LNSP></LNSP>
<p class=VERSE><label>正文</label>　或計身滅。或欲盡滅。或苦盡滅。或極樂滅。或極捨滅。如是循環，窮盡七際，現前銷滅，滅已無復。</p>
<LNSP></LNSP>
<p class=TEXT><label>譯文</label>　或妄計獄鬼人畜，依身而住，身死則滅。或計六欲天以欲為生因，欲盡則滅。或計初禪以厭苦為生因，苦盡則滅。或妄計二禪以欣樂為生因，極樂則滅。或妄計三禪以極樂為報形，極捨則滅。如是等循環窮盡七際〈註一〉，現報已滅，滅已則轉受他報，無復更有此報，是此報則成斷滅〈註二〉。</p>
<LNSP></LNSP>
<p class=TEXT><label>註一</label>　窮盡七趣邊際。</p>
<LNSP></LNSP>
<p class=TEXT><label>註二</label>　阿含經說「有沙門婆羅門，於末劫中，起斷滅論，或計我身從因緣生，必歸磨滅。或計我於欲天斷滅。或計我於色天斷滅。或計我於無色空處斷。或計我於識處斷。不用處斷。非想處斷。」與本經稍有不同。</p>
<LNSP></LNSP>
<p class=VERSE><label>正文</label>　由此計度死後斷滅，墮落外道，惑菩提性。是則名為第九外道，立五陰中死後斷滅，心顛倒論。</p>
<LNSP></LNSP>
<p class=TEXT><label>譯文</label>　由此計度，死後斷滅，墮落外道〈註一〉，惑菩提性〈註二〉。這就名為第九外道立五陰中死後斷滅心顛倒論〈註三〉。</p>
<LNSP></LNSP>
<p class=TEXT><label>註一</label>　現報已盡，將來轉受他報，不復再受此報，遂於此報生斷滅想，如末伽梨等，即同此見。</p>
<LNSP></LNSP>
<p class=TEXT><label>註二</label>　窮盡七際，畢竟斷滅，不復見有成菩提者，故惑菩提性。</p>
<LNSP></LNSP>
<p class=TEXT><label>註三</label>　自性本來無定，隨業緣轉，人固可以為天，天亦可以為人，他趣亦然，若執一報即斷，已為顛倒，況惑菩提性，畢竟無有，豈不荒謬之極。</p>
<LNSP></LNSP>
<p class=VERSE><label>正文</label>　又三摩中諸善男子，堅凝正心，魔不得便，窮生類本，觀彼幽清常擾動元。於後後有生計度者，是人墜入五涅槃論。</p>
<LNSP></LNSP>
<p class=TEXT><label>譯文</label>　又三摩中諸善男子，堅凝正心，魔不得便，窮生類本，觀彼幽清，常擾動元，於後後有，生計度者〈註一〉，是人墜入五涅槃論〈註二〉。</p>
<LNSP></LNSP>
<p class=TEXT><label>註一</label>　上文以念念遷流，遷流則不住，不住定有滅，故於後後無而生計度。此以念念相續，相續則不斷，不斷則一定是有，故於後後有而生計度。謂此報即有，再報還有，乃至後之又後，畢竟常住。</p>
<LNSP></LNSP>
<p class=TEXT><label>註二</label>　五涅槃論按清涼疏鈔說「一見現在受若天若人諸五欲樂，便謂涅槃，二厭五欲故，現住初禪以為涅槃。三厭尋伺故，現住二禪以為涅槃。四厭諸尋伺喜故，現住三禪以為涅槃。五厭喜樂乃至出入息，現住四禪以為涅槃。」論量此義，故云五涅槃論。</p>
<LNSP></LNSP>
<p class=VERSE><label>正文</label>　或以欲界為正轉依，觀見圓明生愛慕故。或以初禪，性無憂故。或以二禪，心無苦故，或以三禪，極悅隨故。或以四禪，苦樂二亡，不受輪迴生滅性故。迷有漏天，作無為解。五處安隱為勝淨依。如是循環，五處究竟。</p>
<LNSP></LNSP>
<p class=TEXT><label>譯文</label>　或以欲界為正轉依〈註一〉，觀見圓明〈註二〉，生愛慕心，或以初禪性無憂故〈註三〉，或以二禪心無苦故〈註四〉，或以三禪極悅隨故〈註五〉，或以四禪，苦樂二亡不受輪迴生滅性故〈註六〉，迷有漏天，作無為解，以五處為安隱之鄉，乃最勝清淨者之所依住〈註七〉，如是由劣向勝，生滅不停，如是循環由欲天以至四禪，各計最勝，名為五處究竟〈註八〉。</p>
<LNSP></LNSP>
<p class=TEXT><label>註一</label>　見四趣苦及欲天樂，遂計轉四趣而依欲天，即是轉生死而依涅槃，不復更轉，縱再有所轉，而此性不壞，故名為正。</p>
<LNSP></LNSP>
<p class=TEXT><label>註二</label>　見四王天鄰於日月，忉利天超日月明，夜摩自有光明，兜率上升精微，化樂生越化地，他化出超化無化境，可知其光明益圓，尚未知其未超欲界，樂是苦因，擬之上界，光若螢火，使爾觀見生愛，羡慕無已，而計為正轉依。</p>
<LNSP></LNSP>
<p class=TEXT><label>註三</label>　見欲界苦，深以為憂，遂計初禪以為涅槃，以何義而作此計？以無憂故，不知初禪未出覺觀，猶帶憂懸，以為無憂，故計為涅槃。</p>
<LNSP></LNSP>
<p class=TEXT><label>註四</label>　見初禪憂懸，猶有覺觀之苦，故計二禪以為涅槃，其實二禪無苦者，不過對有說無，並非真無苦，因以為無苦，故計為涅槃。</p>
<LNSP></LNSP>
<p class=TEXT><label>註五</label>　見二禪待苦為樂，其樂未極，遂計三禪以為涅槃，何義作如是計？極悅隨故，少淨天具大隨順，是隨而未悅，無量淨身心安隱，是悅而未極，遍淨天得無量樂，乃極歡悅，極隨順，不知此但有為，便謂極樂，以極樂故，名為涅槃。</p>
<LNSP></LNSP>
<p class=TEXT><label>註六</label>　見三禪樂非常住，久必壞生，遂計四禪以為涅槃，四禪苦樂二亡，一切世間諸苦樂境所不能動，不受輪迴生滅性，以有苦有樂，即有欣厭，有欣厭即有輪迴生滅，今既苦樂二亡，欣厭不生，以為此即是不受輪迴生滅之常住真性。不知但是有所得心，功用純熟，正在生滅，便謂不受輪迴，計為涅槃。</p>
<LNSP></LNSP>
<p class=TEXT><label>註七</label>　以五處為安隱之鄉，乃最勝清淨者之所依住，此不唯計五處為有餘無餘，亦且計自己為羅漢為菩薩為如來。</p>
<LNSP></LNSP>
<p class=TEXT><label>註八</label>　由劣向勝，生滅不停，有循環之義，自欲天以至四禪，各計最勝，名為五處究竟。</p>
<LNSP></LNSP>
<p class=VERSE><label>正文</label>　由此計度五現涅槃，墮落外道，惑菩提性。是則名為第十外道，立五陰中五現涅槃，心顛倒論。</p>
<LNSP></LNSP>
<p class=TEXT><label>譯文</label>　由此計度，五時各現涅槃，墮落外道，惑菩提性〈註一〉，這就名為第十外道立五陰中五現涅槃〈註二〉，心顛倒論。</p>
<LNSP></LNSP>
<p class=TEXT><label>註一</label>　既以妄為真，必以真為妄，故惑菩提性。</p>
<LNSP></LNSP>
<p class=TEXT><label>註二</label>　依行陰遷流，行陰既常，其他四陰亦然，已滅者自應還生，未滅者自應常住，遂計五陰性常，即涅槃性。但隨五時顯現，各就現前，說為最勝。</p>
<LNSP></LNSP>
<p class=VERSE><label>正文</label>　阿難！如是十種禪那狂解，皆是行陰用心交互，故現斯悟。眾生頑迷，不自忖量。逢此現前，以迷為解，自言登聖。大妄語成，墮無間獄。</p>
<LNSP></LNSP>
<p class=TEXT><label>譯文</label>　阿難！如此十種禪那狂解，都是行陰用心交互〈註一〉，故現此邪悟，眾生頑迷，不自忖量，逢此現前，以迷為解，自言登聖〈註二〉，大妄語成，墮無間獄。</p>
<LNSP></LNSP>
<p class=TEXT><label>註一</label>　行陰未破之間，妄念正念，間雜而起，故說用心交互。</p>
<LNSP></LNSP>
<p class=TEXT><label>註二</label>　既以迷為解，必自言登聖。</p>
<LNSP></LNSP>
<p class=VERSE><label>正文</label>　汝等必須將如來語，於我滅後，傳示末法。遍令眾生覺了斯義。無令心魔自起深孽。保持覆護，銷息邪見。教其身心，開覺真義。於無上道不遭枝歧。勿令心祈得少為足。作大覺王清淨標指。</p>
<LNSP></LNSP>
<p class=TEXT><label>譯文</label>　你們必須將如來的話語，在我滅後，傳示於末法時期，遍令眾生，覺了前文所說的十種邪解的道理，不要讓心魔〈註一〉，自造深孽〈註二〉，保持覆護，消滅邪見，教其身心，開覺海常住之真義，於無上覺道，不要發生枝歧，不要因心中祈求速證，以致得少為足，作大覺王的清淨標指〈註三〉。</p>
<LNSP></LNSP>
<p class=TEXT><label>註一</label>　心魔即是自心中所生邪見。</p>
<LNSP></LNSP>
<p class=TEXT><label>註二</label>　深孽即是造地獄的因。</p>
<LNSP></LNSP>
<p class=TEXT><label>註三</label>　清淨即是掃清魔外，淨治修途。標指即是標榜人天，</p>
<LNSP></LNSP>
<p class=VERSE><label>正文</label>　阿難！彼善男子修三摩提行陰盡者。諸世間性，幽清擾動同分生機，倏然隳裂，沈細綱紐。補特伽羅，酬業深脈，感應懸絕。於涅槃天將大明悟。如雞後鳴，瞻顧東方，已有精色。六根虛靜，無復馳逸。內外湛明，入無所入。深達十方十二種類，受命元由。觀由執元，諸類不召。於十方界，已獲其同。精色不沈發現幽秘。此則名為識陰區宇。</p>
<LNSP></LNSP>
<p class=TEXT><label>譯文</label>　阿難！彼善男子，修三摩提，行陰盡後，諸世間性〈註一〉，幽清擾動〈註二〉，同分生機，倏然隳裂〈註三〉，沈細綱紐，補特伽羅〈註四〉，酬業深脈〈註五〉，感應懸絕〈註六〉，於涅槃天，將大明悟，如雞後鳴，瞻顧東方，已有精色〈註七〉，六根虛靜，無復馳逸〈註八〉，內外湛明，入無所入〈註九〉，深達十方，十二種類，受命元由，觀由執元，諸類不召〈註十〉，於十方界，已獲其同〈註十一〉，精色不沈，發現幽秘〈註十二〉，此則名為識陰區宇。</p>
<LNSP></LNSP>
<p class=TEXT><label>註一</label>　世間性即枝末行陰，凡世間有為之法，皆依行陰遷流，故行陰即世間中性。</p>
<LNSP></LNSP>
<p class=TEXT><label>註二</label>　此即根本行陰，深隱賴耶故日幽，離於想陰故日清，微細流動故曰擾，生滅不停故曰動，其體即阿賴耶中七識種子。</p>
<LNSP></LNSP>
<p class=TEXT><label>註三</label>　一切枝末行陰，皆依此起，行陰既盡，則諸世間性，及幽清擾動之同分生機，皆忽然隳裂破壞，則是本末俱盡。</p>
<LNSP></LNSP>
<p class=TEXT><label>註四</label>　沈細綱鈕，指第八識，親依無明曰沈，凡小不見曰細，為六性之總綱，是結解之元日紐，受生時先來補特伽羅，謂中陰身數取趣也。</p>
<LNSP></LNSP>
<p class=TEXT><label>註五</label>　深脈即命根，業未盡脈不斷。</p>
<LNSP></LNSP>
<p class=TEXT><label>註六</label>　行陰既銷，業不成感，空存八識，而用無所應，故感應懸絕。</p>
<LNSP></LNSP>
<p class=TEXT><label>註七</label>　涅槃性天，為五陰所覆，昏如長夜，前三陰盡，未見精色，此行陰盡，瞻顧東方，已有精明之色，識陰已露，妙性將現。</p>
<LNSP></LNSP>
<p class=TEXT><label>註八</label>　六根虛靜，總括四陰盡相而言，以受陰盡故虛，無領納故。</p>
<LNSP></LNSP>
<p class=TEXT>想陰盡故靜，離分別故。行陰盡故無復馳逸，絕遷流故。</p>
<LNSP></LNSP>
<p class=TEXT><label>註九</label>　內之六性，既已湛然明淨，況乎色陰先盡，外之六塵，豈更昏擾，如此則內根外境，同歸湛明之一體，內外相盡，故入無所入。</p>
<LNSP></LNSP>
<p class=TEXT><label>註十</label>　此時十二入，皆無所入之相，惟顯有八識為諸類眾生之命根，故言深達十方十二類眾生受命元由，此時行陰已盡，果報不牽，故諸類不召，以無行則無業故。</p>
<LNSP></LNSP>
<p class=TEXT><label>註十一</label>　因諸類果報，不能召牽，唯見十方世界，同一識性，故言於十方界，已獲其同。</p>
<LNSP></LNSP>
<p class=TEXT><label>註十二</label>　識精元明，常得現前，如東方之精色，不復更沈，此時已能少見佛性，故日幽日秘。</p>
<LNSP></LNSP>
<p class=VERSE><label>正文</label>　若於群召，已獲同中銷磨六門，合開成就。見聞通鄰，互用清淨。十方世界及與身心，如吠琉璃，內外明徹，名識陰盡。是人則能超越命濁。觀其所由，罔象虛無，顛倒妄想，以為其本。</p>
<LNSP></LNSP>
<p class=TEXT><label>譯文</label>　若於群召〈註一〉已獲同中〈註二〉銷磨六門〈註三〉，合開成就〈註四〉，見聞通鄰〈註五〉，互用清淨〈註六〉，十方世界，及與身心如吠琉璃，內外明澈，名識陰盡〈註七〉，是人則能超越命濁〈註八〉，觀其所由，罔象虛無〈註九〉，顛倒妄想以為其本〈註十〉。</p>
<LNSP></LNSP>
<p class=TEXT><label>註一</label>　群類果報，都有召牽八識之義。前此行陰已盡。</p>
<LNSP></LNSP>
<p class=TEXT><label>註二</label>　無業運故，雖召不召，已獲同體識性。</p>
<LNSP></LNSP>
<p class=TEXT><label>註三</label>　此中永不見於根性，名為銷磨六門。</p>
<LNSP></LNSP>
<p class=TEXT><label>註四</label>　六既非六，合時成就全體，一亦非一，開時成就大用，故言合開成就。</p>
<LNSP></LNSP>
<p class=TEXT><label>註五</label>　既合時一體，鄰相不復更有。</p>
<LNSP></LNSP>
<p class=TEXT><label>註六</label>　開時成就大用，故互用清淨，互用者，六根齊照。清淨者，過而不留，以既含多用，則境界不復留。</p>
<LNSP></LNSP>
<p class=TEXT><label>註七</label>　境界既其不留，妙性自然圓湛，外器內根，全是自己心光</p>
<LNSP></LNSP>
<p class=VERSE><label>正文</label>　阿難！當知是善男子，窮諸行空，於識還元，已滅生滅，而於寂滅精妙未圓。能令己身根隔合開，亦與十方諸類通覺，覺知通泯，能入圓元。</p>
<LNSP></LNSP>
<p class=TEXT><label>譯文</label>　阿難！當知是善男子，窮諸行空〈註一〉，於識還元〈註一〉，已滅生滅〈註三〉，而於寂滅，精妙未圓〈註四〉，能令自己之身，根隔合開〈註五〉，亦與十方諸類，根隔合開〈註六〉，亦與十方諸類，通覺覺知〈註七〉，通泯〈註八〉能入圓元。</p>
<LNSP></LNSP>
<p class=TEXT><label>註一</label>　即前所說熠熠元性，性入無澄。</p>
<LNSP></LNSP>
<p class=TEXT><label>註二</label>　行陰既盡，前七轉識，皆悉反本還元，以前七轉識，皆依行陰遷流而得成故。</p>
<LNSP></LNSP>
<p class=TEXT><label>註三</label>　凡有生滅之心，到此皆已滅盡。</p>
<LNSP></LNSP>
<p class=TEXT><label>註四</label>　唯有八識為所依，此識不盡，涅槃天未大明悟，故言於寂滅精妙未圓。寂滅即涅槃體，法身德，精即涅槃相，解脫德。妙即涅槃用，般若德。也可說寂即常德，離生死故。滅即淨德，滅煩惱故。精即我德，有真體故。妙即樂德，具神用故。總為一涅槃，必須透過識陰，始得圓滿。</p>
<LNSP></LNSP>
<p class=TEXT><label>註五</label>　若禪觀精明，不見根相，則似根隔乍合。</p>
<LNSP></LNSP>
<p class=TEXT><label>註六</label>　若稍涉昏住，根相宛然，又似根隔乍開。非同前之銷磨六門，永不見於根相。</p>
<LNSP></LNSP>
<p class=TEXT><label>註七</label>　此時諸類不召，故能與十方諸類，通一覺知，此即前文所說已獲其同。</p>
<LNSP></LNSP>
<p class=TEXT><label>註八</label>　泯元是泯，因避唐太宗諱，故改其半，既已通泯，自能證入圓滿識性，而為諸類之根元。</p>
<LNSP></LNSP>
<p class=VERSE><label>正文</label>　若於所歸，立真常因，生勝解者，是人則墮因所因執。娑毗迦羅所歸冥諦，成其伴侶。迷佛菩提，亡失知見。</p>
<LNSP></LNSP>
<p class=TEXT><label>譯文</label>　若於所歸〈註一〉，計識性為真常，堪可依住，故言立真常因，作殊勝之解〈註二〉，此人則墮入因所因執，娑毗迦羅〈註三〉所歸冥諦成其伴侶，迷佛菩提，亡失正知正見〈註四〉。</p>
<LNSP></LNSP>
<p class=TEXT><label>註一</label>　以圓滿識性為所歸處。</p>
<LNSP></LNSP>
<p class=TEXT><label>註二</label>　執我為能依人，識性為所依果。</p>
<LNSP></LNSP>
<p class=TEXT><label>註三</label>　娑毗迦羅即印度黃發外道，以我為能為能歸，冥諦為所歸。其所計冥諦，為冥然莫辨之境，此所計圓元，為罔象虛無之心，與其完全相類，故為其伴侶。</p>
<LNSP></LNSP>
<p class=TEXT><label>註四</label>　既以識性為所依，則不知別有菩提佛果之可歸，既以外道為伴侶，則不知本有正知正見之可守。</p>
<LNSP></LNSP>
<p class=VERSE><label>正文</label>　是名第一立所得心，成所歸果。違遠圓通，背涅槃城，生外道種。</p>
<LNSP></LNSP>
<p class=TEXT><label>譯文</label>　此名第一立所得心，成所歸果〈註一〉，違遠圓通，背涅槃城，生外道種〈註二〉。</p>
<LNSP></LNSP>
<p class=TEXT><label>註一</label>　乍見根隔合開，遂立此識以為所得之心，才得覺知通泯，遂計此識以為所歸之果。</p>
<LNSP></LNSP>
<p class=TEXT><label>註二</label>　才見根隔合開，圓通將近，忽而圓者遍，通者隔，反而違遠。本來於涅槃天，將大明悟，卻背涅槃城而不見。本來覺心欲發，將為佛子，卻反而成外道種。此所謂失之毫匣，差之千里。</p>
<LNSP></LNSP>
<p class=VERSE><label>正文</label>　阿難！又善男子，窮諸行空，已滅生滅，而於寂滅精妙未圓。若於所歸覽為自體，盡虛空界十二類內所有眾生，皆我身中一類流出，生勝解者，是人則墮能非能執。摩醯首羅，現無邊身，成其伴侶。迷佛菩提，亡失知見。</p>
<LNSP></LNSP>
<p class=TEXT><label>譯文</label>　阿難！又善男子，窮諸行空，已滅生滅，而於寂滅，精妙未圓，而於所歸識性，攬為自體〈註一〉，故以識心為自體，觀行稍虧，漸見類生，遂計盡空界十二類眾生，皆我身中一類一類漸漸流出，此計已成，作殊勝解，必以我能生彼，而彼不能生我，故言是人則墮能非能執，摩醯首羅〈註二〉，現無邊身，成其伴侶，迷佛菩提，亡失知見。</p>
<LNSP></LNSP>
<p class=TEXT><label>註一</label>　忘身觀識，久久觀成，唯見識體無邊，不見有身，故以識心為自體。</p>
<LNSP></LNSP>
<p class=TEXT><label>註二</label>　即色界頂大自在天王，三目八臂，騎大白牛，竺法蘭說「西域梵志，常修梵行，事首羅天以為天尊。」此處說現無邊身，即是說大自在天，自計於我身中，現無邊眾生之身，此處識陰行人，計我生彼十二類內所有眾生，與彼計同，故言成其伴侶。</p>
<LNSP></LNSP>
<p class=VERSE><label>正文</label>　是名第二立能為心，成能事果。違遠圓通，背涅槃城，生大慢天我遍圓種。</p>
<LNSP></LNSP>
<p class=TEXT><label>譯文</label>　是名第二立能為因心，依此為觀。久久觀成，攬為自體，計其能為生眾生事，遂謂成就能事之果，亡失本修，故言違遠圓通，背涅槃城，生大慢天〈註一〉，我遍圓種〈註二〉。</p>
<LNSP></LNSP>
<p class=TEXT><label>註一</label>　即大自在天，自計能生一切，起祖先慢，故以大慢為名。</p>
<LNSP></LNSP>
<p class=TEXT><label>註二</label>　今既計自體周遍虛空，圓含一切，故以遍圓目我，是人計既同彼，故生於彼之種類中，不是實能生彼天。</p>
<LNSP></LNSP>
<p class=VERSE><label>正文</label>　又善男子窮諸行空，已滅生滅，而於寂滅精妙未圓。若於所歸有所歸依，自疑身心從彼流出。十方虛空，咸其生起。即於都起所宣流地，作真常身無生滅解。在生滅中，早計常住。既惑不生，亦迷生滅。安住沈迷生勝解者，是人則墮常非常執。計自在天，成其伴侶。迷佛菩提，亡失知見。</p>
<LNSP></LNSP>
<p class=TEXT><label>譯文</label>　又善男子，窮諸行空，已滅生滅，而於寂滅，精妙未圓，若於所歸，有所歸依〈註一〉，自疑身心從彼流出。十方虛空，也都由此處生起，為身心等所宣流之處，以此為真常之身無生滅解。</p>
<LNSP></LNSP>
<p class=TEXT>〈註二〉在生滅中，早計常住〈註三〉，既迷不生之義，也不明白生滅〈註四〉，安住於沈迷中，反作殊勝想，這就墮入常非常執〈註五〉，計自在天，成其伴侶〈註六〉，迷佛菩提，亡失知見〈註七〉。</p>
<LNSP></LNSP>
<p class=TEXT><label>註一</label>　此是忘身觀識，久久觀成，唯見有識，不見有身，遂計自身歸入識中，是我實有所歸依處。</p>
<LNSP></LNSP>
<p class=TEXT><label>註二</label>　觀行稍虧，復見自身及虛空等，遂自疑自身及虛空都從識中流出，故疑識即真常之身，無生滅之處。</p>
<LNSP></LNSP>
<p class=TEXT><label>註三</label>　不知識陰是由無明轉變，依然在微細生滅中，須識陰盡後，始得常住真心，今識陰未盡，即以為已滅生滅，豈不是既迷不生，也迷生滅。</p>
<LNSP></LNSP>
<p class=TEXT><label>註四</label>　安住於沈迷中，反作殊勝想，既不瞭解真心的不生滅性，也不知識陰猶在微細生滅中。</p>
<LNSP></LNSP>
<p class=TEXT><label>註五</label>　      計識陰為常，身心為非常，故墮入常非常執。</p>
<LNSP></LNSP>
<p class=TEXT><label>註六</label>　計自在天，為萬物之因，今既與彼見同，故成其伴侶。</p>
<LNSP></LNSP>
<p class=TEXT><label>註七</label>　既惑不生滅性，自應迷佛菩提，認妄為真，即墮邪知見。</p>
<LNSP></LNSP>
<p class=VERSE><label>正文</label>　是名第三立因依心，成妄計果。違遠圓通，背涅槃城，生倒圓種。又善男子窮諸行空，已滅生滅，而於寂滅精妙未圓。</p>
<LNSP></LNSP>
<p class=TEXT><label>譯文</label>　是名第三立因依心〈註一〉，作真常身，無生滅解，故成妄計果，流入邪見，違遠圓通，與涅槃相背，未得圓滿真心，顛倒妄計為圓，故言生倒圓種〈註二〉，又善男子，窮諸行空，已滅生滅，而於寂滅，精妙未圓。</p>
<LNSP></LNSP>
<p class=TEXT><label>註一</label>　計識能生我之身心為因，計識是我歸處為依。</p>
<LNSP></LNSP>
<p class=TEXT><label>註二</label>　即計自在天之類。</p>
<LNSP></LNSP>
<p class=VERSE><label>正文</label>　若於所知，知遍圓故，因知立解。十方草木皆稱有情，與人無異。草木為人，人死還成十方草樹。無擇遍知，生勝解者，是人則墮知無知執。婆吒霰尼，執一切覺，成其伴侶。迷佛菩提，亡失知見。</p>
<LNSP></LNSP>
<p class=TEXT><label>譯文</label>　若於所知，觀此知能遍知諸法，遂於所知之境，計知能遍圓，故因知立解，計十方草木，皆為有情，與人無異，草木為人，人死還成十方草樹，無所揀擇，遍謂有知，自謂深悟，以此理惟我能知，餘無知者，故此人則墮知無知執，婆吒先尼〈註〉成其伴侶。</p>
<LNSP></LNSP>
<p class=TEXT>迷佛菩提，亡失知見。</p>
<LNSP></LNSP>
<p class=TEXT><label>註</label>　婆吒先尼，為二外道名，婆吒，亦名婆斯吒，先尼，或名西泥迦。此二外道，同執一切有情無情，皆有覺知，同於此計草木與人無異，故言成其伴侶。</p>
<LNSP></LNSP>
<p class=VERSE><label>正文</label>　是名第四計圓知心，成虛謬果。違遠圓通，背涅槃城，生倒知種。又善男子窮諸行空，已滅生滅，而於寂滅精妙未圓。</p>
<LNSP></LNSP>
<p class=TEXT><label>譯文</label>　是名第四計圓知心，成虛謬果，違遠圓通，凡有修證，咸資魔業，墮入邪見，與涅槃相背，計無擇遍知，自以為知，即顛倒知。又善男子，窮諸行空，已滅生滅，而於寂滅，精妙未圓。</p>
<LNSP></LNSP>
<p class=VERSE><label>正文</label>　若於圓融根互用中，已得隨順。便於圓化一切發生，求火光明，樂水清淨，愛風周流，觀塵成就，各各崇事。以此群塵，發作本因，立常住解。是人則墮生無生執。諸迦葉波並婆羅門，勤心役身，事火崇水，求出生死，成其伴侶。迷佛菩提，亡失知見。</p>
<LNSP></LNSP>
<p class=TEXT><label>譯文</label>　若於圓融根互用中〈註一〉，已得隨順〈註二〉，便於圓化一切發生〈註三〉，求火光明，樂水清淨，愛風周流，觀塵成就〈註四〉，各各崇事，以此群塵，為發生造作之本因，立常住之解，是人則墮生無生執〈註五〉，迦葉波並婆羅門〈註六〉，勤心役身，事火崇水求出生死，成其伴侶，所立既非真常，所修豈有實果，故迷佛菩提，崇事無情，立常住解，故言亡失知見。</p>
<LNSP></LNSP>
<p class=TEXT><label>註一</label>　此即前文根隔合開。</p>
<LNSP></LNSP>
<p class=TEXT><label>註二</label>　隨順正根隔乍開乍合之義。</p>
<LNSP></LNSP>
<p class=TEXT><label>註三</label>　圓化即指根隔合開，根隔合開即略具圓融變化之義，變化發生，非止一緣，故言一切，此暗指地水火風為一切。</p>
<LNSP></LNSP>
<p class=TEXT><label>註四</label>　眾塵所成為地，能生一切，故有成就之義。</p>
<LNSP></LNSP>
<p class=TEXT><label>註五</label>　以群塵（地水火風）為發生造作本因，一切所作，皆是無常，惟此常住，既立此為常住，必以此為無生，其他非常住，則為有生，故墮生無生執。</p>
<LNSP></LNSP>
<p class=TEXT><label>註六</label>　諸迦葉波，即指優樓頻螺等，其先事火，後歸佛化，並婆羅門，總該事水等諸外道。</p>
<LNSP></LNSP>
<p class=VERSE><label>正文</label>　是名第五計著崇事，迷心從物，立妄求因，求妄冀果。違遠圓通，背涅槃城，生顛化種。</p>
<LNSP></LNSP>
<p class=TEXT><label>譯文</label>　此即名為第五計著崇事邪業，迷自己一直靈覺之心，從四大無知之物，立虛妄求因，非果而計果，故不得圓通因心，不得涅槃實證，佛說三界唯心，萬法唯識，是知唯識唯心，為能生能化，三界萬法，為所生所化，是為生化正理，現在既執群塵為生化本因，崇火事火，顛倒化理，將來必墮顛化種中，如精神化為土木金石之類。</p>
<LNSP></LNSP>
<p class=VERSE><label>正文</label>　又善男子窮諸行空，已滅生滅，而於寂滅精妙未圓。若於圓明，計明中虛，非滅群化，以永滅依，為所歸依生勝解者，是人則墮歸無歸執。無想天中諸舜若多，成其伴侶。迷佛菩提，亡失知見。</p>
<LNSP></LNSP>
<p class=TEXT><label>譯文</label>　又善男子，窮諸行空，已滅生滅，而於寂滅，精妙未圓，若於圓明，計明中虛〈註一〉，非滅群化，以永滅依，為所歸依〈註二〉，自以為勝解，是人則墮歸無歸執〈註三〉，無想天中諸舜若多〈註四〉成其伴侶，迷佛菩提，亡失知見。</p>
<LNSP></LNSP>
<p class=TEXT><label>註一</label>　雖言圓明，不過乍開乍合，於乍開時，則計以為明，乍合時，則計以為虛，不唯計明中虛，且計明從虛發，以虛為勝。</p>
<LNSP></LNSP>
<p class=TEXT><label>註二</label>　非滅其群根中變化之性，令其永滅。其意以永滅所依諸根，唯餘罔象虛無之識，為所歸依處。</p>
<LNSP></LNSP>
<p class=TEXT><label>註三</label>　以我入中虛為有歸，彼在正明為無歸，故言歸無歸執。</p>
<LNSP></LNSP>
<p class=TEXT><label>註四</label>　無想天即四禪天中諸外道天，舜若多意為空，計虛無為所歸依處。窮空不歸。</p>
<LNSP></LNSP>
<p class=VERSE><label>正文</label>　是名第六圓虛無心，成空亡果。違遠圓通，背涅槃城，生斷滅種。</p>
<LNSP></LNSP>
<p class=TEXT><label>譯文</label>　此即名為第六於圓明中計為虛無之心，窮空不歸，迷漏無聞，最後仍入輪迴，故言成空亡果，遠違圓通，背離涅槃，必墮斷滅之種，如迦旃延毗羅胝子之流。</p>
<LNSP></LNSP>
<p class=VERSE><label>正文</label>　又善男子窮諸行空，已滅生滅，而於寂滅精妙未圓。若於圓常，固身常住。同於精圓，長不傾逝，生勝解者，是人則墮貪非貪執。諸阿斯陀求長命者，成其伴侶。迷佛菩提，亡失知見。</p>
<LNSP></LNSP>
<p class=TEXT><label>譯文</label>　又善男子，窮諸行空，已滅生滅，而於寂滅，精妙未圓，若於圓常〈註一〉，固身常住，同於識精圓常，內外相保，長不傾逝，自以此計為是，以此為可貪，餘皆非可貪求，故此人則墮貪非貪執，諸阿斯陀〈註二〉求長命者，皆與此相類，成其伴侶，現為識陰所覆，不知更求真常，故言迷佛菩提，亡失知見。</p>
<LNSP></LNSP>
<p class=TEXT><label>註一</label>　自計識陰為圓為常，以為眾類所歸故圓，以是各命由緒故常。既圓且常，妄計得此者可以保形，可以永年。</p>
<LNSP></LNSP>
<p class=TEXT><label>註二</label>　意為無比，長壽仙名，凡壽命極長，世無能比者，皆可稱之。</p>
<LNSP></LNSP>
<p class=VERSE><label>正文</label>　是名第七執著命元，立固妄因，趣長勞果。違遠圓通，背涅槃城，生妄延種。</p>
<LNSP></LNSP>
<p class=TEXT><label>譯文</label>　計識陰為各命由緒，故言執著命元，立固妄因〈註〉趣長勞果〈註二〉，亡失本修，不出生死，故違遠圓通，與涅槃背離，將來必墮在妄延種中。</p>
<LNSP></LNSP>
<p class=TEXT><label>註一</label>　執著命元，以此為因，愚者謂之堅固，智者謂之虛妄。</p>
<LNSP></LNSP>
<p class=TEXT><label>註二</label>　依此趣果，迷者謂為長壽，悟者謂為徒勞。</p>
<LNSP></LNSP>
<p class=VERSE><label>正文</label>　又善男子窮諸行空，已滅生滅，而於寂滅精妙未圓。觀命互通，卻留塵勞，恐其銷盡。便於此際坐蓮華宮，廣化七珍，多增寶媛。恣縱其心生勝解者，是人則墮真無真執。吒枳迦羅成其伴侶。迷佛菩提，亡失知見。</p>
<LNSP></LNSP>
<p class=TEXT><label>譯文</label>　又善男子，窮諸行空，已滅生滅，而於寂滅，精妙未圓，觀命互通〈註一〉，卻退留住於塵勞煩惱中，恐識陰銷盡，命根即斷，故於此際，坐蓮華宮〈註二〉，廣化七寶，多增美女，縱放其心，以此為勝，此人即墮在真無真執中〈註三〉，吒枳迦羅〈註四〉成其伴侶，故迷佛菩提，亡失知見。</p>
<LNSP></LNSP>
<p class=TEXT><label>註一</label>　因見我與諸類通一覺知，覺知即識陰，為各命由緒，故言觀命互通。</p>
<LNSP></LNSP>
<p class=TEXT><label>註二</label>　蓮華宮莊嚴富麗，微妙香潔之宮。</p>
<LNSP></LNSP>
<p class=TEXT><label>註三</label>　欲求真則識盡命斷，而反無真，故言真無真執。</p>
<LNSP></LNSP>
<p class=TEXT><label>註四</label>　吒枳迦羅，天魔之異名，梵語吒枳意為結縛，梵語迦羅意為我所作，意為三界結縛，唯我能作，今卻留塵勞，與被計同，故成其伴侶。</p>
<LNSP></LNSP>
<p class=VERSE><label>正文</label>　是名第八發邪思因，立熾塵果。違遠圓通，背涅槃城，生天魔種。</p>
<LNSP></LNSP>
<p class=TEXT><label>譯文</label>　是名第八發邪思因〈註一〉，立熾塵果〈註二〉，是故違遠圓通，背棄涅槃，生天魔種。</p>
<LNSP></LNSP>
<p class=TEXT><label>註一</label>　不知識盡真現，反恐命根斷絕，故言發邪思因。</p>
<LNSP></LNSP>
<p class=TEXT><label>註二</label>　窮奢極欲，故言立熾塵果。</p>
<LNSP></LNSP>
<p class=VERSE><label>正文</label>　又善男子窮諸行空，已滅生滅，而於寂滅精妙未圓。於命明中分別精粗，疏決真偽，因果相酬，唯求感應，背清淨道。所謂見苦斷集，證滅修道。居滅已休，更不前進，生勝解者，是人則墮定性聲聞。諸無聞僧，增上慢者，成其伴侶。迷佛菩提，亡失知見。</p>
<LNSP></LNSP>
<p class=TEXT><label>譯文</label>　又善男子，窮諸行空，已滅生滅，而於寂滅，精妙未圓。觀一切凡聖，皆依命根發明，於命根發明中，分別精粗，同一命根發明，聖位則精，凡位則粗，故須分析辨別，精粗之所由。又同一命根發明，聖道則真，外道則偽，故須疏通決擇真偽之所由異。而精粗真偽，皆是以因感果，自相酬答，既知如此      ，欲易粗為精，捨偽從真，惟求感應，感應速成，滯窒小果，背離佛道，所謂見苦斷集，（世間果因）證滅修道，（出世果因）此即所謂得少為足，更不前進者，以此為勝，於菩薩法，不生好樂之念，故墮在定性聲聞中，四禪無聞比丘，非果計果。佛會增上慢流，未得謂得，與此相類，故成其伴侶。滯寂沈空，灰知滅見，故言亡失知見。</p>
<LNSP></LNSP>
<p class=VERSE><label>正文</label>　是名第九圓精應心，成趣寂果。違遠圓通，背涅槃城，生纏空種。</p>
<LNSP></LNSP>
<p class=TEXT><label>譯文</label>　此即名為第九圓觀四諦，精誠以求感應，事與願違，居滅已休，不思進求而作勝解，甘居沈空守寂，不得圓通因心，莫臻究竟，背棄涅槃，永纏於空，不思超脫之志。</p>
<LNSP></LNSP>
<p class=VERSE><label>正文</label>　又善男子窮諸行空，已滅生滅，而於寂滅精妙未圓。若於圓融清淨覺明，發研深妙，即立涅槃而不前進，生勝解者，是人則墮定性辟支。諸緣獨倫不回心者，成其伴侶。迷佛菩提，亡失知見。</p>
<LNSP></LNSP>
<p class=TEXT><label>譯文</label>　又善男子，窮諸行空，已滅生滅，而於寂滅，精妙未圓，若於圓融清淨覺明〈註一〉，發研深妙〈註〉，立即涅槃，不知更求性海圓融，緣起無礙，及真如不動寂滅場地，以緣生無性而立涅槃，計同緣覺，以紛擾寂靜而立涅槃，計同獨覺，故此人則墮定性辟支，諸緣獨倫，不回心者，成其伴侶，迷佛菩提，亡失知見。</p>
<LNSP></LNSP>
<p class=TEXT><label>註一</label>　覺明即是識陰，故前言覺明真識，識陰諸境，至此已極，故特舉所依覺明以顯勝。前言能令己身根隔合開，即略具圓融之義。又言亦與十方諸類通覺，覺知通泯，即略具清淨之義。</p>
<LNSP></LNSP>
<p class=TEXT><label>註二</label>　發心研究，以悟二種深妙，一者依於圓融而悟緣生無性之理。二者依於清淨而悟紛擾寂靜之義。</p>
<LNSP></LNSP>
<p class=VERSE><label>正文</label>　是名第十圓覺泯心，成湛明果。違遠圓通，背涅槃城，生覺圓明不化圓種。</p>
<LNSP></LNSP>
<p class=TEXT><label>譯文</label>　      是名第十圓覺泯心〈註一〉，成湛明果〈註二〉，違遠圓通，背離涅槃，生覺圓明〈註三〉，不化圓種。</p>
<LNSP></LNSP>
<p class=TEXT><label>註一</label>　根隔合開為圓，覺知通泯為泯，言覺言心皆指識陰，結根名覺，有覺知故。當體名心，能集起故。</p>
<LNSP></LNSP>
<p class=TEXT><label>註二</label>　寂靜名湛，即獨覺果，無性為明，即緣覺果。</p>
<LNSP></LNSP>
<p class=TEXT><label>註三</label>　覺即緣覺獨覺，二理圓，二智明，故言覺，言圓，言明。自計圓滿果德，而不能化，故依然為定性種。</p>
<LNSP></LNSP>
<p class=VERSE><label>正文</label>　阿難！如是十種禪那，中塗成狂，因依迷惑，於未足中生滿足證皆是識陰用心交互，故生斯位。眾生頑迷，不自忖量。逢此現前，各以所愛先習迷心，而自休息。將為畢竟所歸寧地。自言滿足無上菩提。大妄語成，外道邪魔所感業終，墮無間獄。聲聞緣覺，不成增進。</p>
<LNSP></LNSP>
<p class=TEXT><label>譯文</label>　阿難如此十種禪那境界，未及圓通，在中途即誤入顛狂知見，因依顛狂知見，不自覺知，於迷惑中，得少為足，故於未足中，生滿足證。這都是識陰將開未開之際，用心不純，妄念與正念交互而起，故中途作證，眾生頑迷，不自忖量，逢此境界現前，各以所愛先習而取，就此休息，不復更研妙明〈註〉，將謂畢竟所歸寧地。自言滿足無上菩提，大妄語成，外道邪魔所感，業終墮無間獄，聲聞緣覺，不成增進。</p>
<LNSP></LNSP>
<p class=TEXT><label>註</label>　前八種於自所計果，如第一所歸果乃至第八熾塵果都是，後二種於自所證果，自言滿足無上菩提，如第九趣寂果及第十湛明果都是。</p>
<LNSP></LNSP>
<p class=VERSE><label>正文</label>　汝等存心秉如來道。將此法門，於我滅後，傳示末世。普令眾生，覺了斯義。無令見魔自作沈孽保綏哀救，銷息邪緣。令其身心入佛知見。從始成就，不遭歧路。</p>
<LNSP></LNSP>
<p class=TEXT><label>譯文</label>　你們留心秉持如來破魔之道，將此法門，於我滅度後，傳示於末法時期，普令眾生，覺了此中途成狂十種差別之義，不要讓見魔，自作沈重器孽，保綏禪定，哀救修行人，銷息邪見之緣，令其身心，現前成就圓通，轉眾生知見，而入佛之知見，從始洎終，直到成佛。不遭歧路。</p>
<LNSP></LNSP>
<p class=VERSE><label>正文</label>　如是法門，先過去世恒沙劫中，微塵如來，乘此心開，得無上道。識陰若盡，則汝現前諸根互用。從互用中，能入菩薩金剛乾慧。圓明精心，於中發化。如淨琉璃，內含寶月。如是乃超十信、十住、十行、十回向、四加行心，菩薩所行金剛十地，等覺圓明，入於如來妙莊嚴海。圓滿菩提，歸無所得。</p>
<LNSP></LNSP>
<p class=TEXT><label>譯文</label>　如此法門，先過去世，恒沙劫中，微塵如來，乘此心開，得無上道〈註一〉，識陰若盡，則汝現前諸根互用〈註二〉，從互用中能入菩薩金剛乾慧圓明精心〈註三〉，於中發起神通變行，如淨琉璃，內含寶月，如是乃超十信，十住，十行，十回向，四加行心，菩薩所行〈註四〉金剛十地，等覺圓明〈註五〉，入於如來妙莊嚴海〈註六〉，圓滿菩提，歸無所得〈註七〉。</p>
<LNSP></LNSP>
<p class=TEXT><label>註一</label>　此即前文所說「此是微塵佛，一路涅槃門。」</p>
<LNSP></LNSP>
<p class=TEXT><label>註二</label>　識陰若盡，則一六俱亡，真性現前，一即一切，一切即一，故令諸根互相為用。</p>
<LNSP></LNSP>
<p class=TEXT><label>註三</label>　金剛乾慧即指十信前初乾慧地，圓明精心即指乾慧位體，六根互用為圓明，欲愛乾枯為精心。既入其位，必具其體，體必兼用，故即於此圓明精心中發起神通變化。</p>
<LNSP></LNSP>
<p class=TEXT><label>註四</label>　入地乃真修聖位，皆以金剛利智修斷，故言金剛十地。</p>
<LNSP></LNSP>
<p class=TEXT><label>註五</label>　至此復言圓明者，見始終惟此一心，至等覺達發化之極。</p>
<LNSP></LNSP>
<p class=TEXT><label>註六</label>　如來萬德莊嚴，各盡其妙，皆依性海緣起，一多無礙，重重無盡。</p>
<LNSP></LNSP>
<p class=TEXT><label>註七</label>　縱是歷位造修，乃至圓滿菩提，亦不過圓滿乾慧位中所有功德，究無一法，從新來者，故言歸無所得。</p>
<LNSP></LNSP>
<p class=VERSE><label>正文</label>　此是過去先佛世尊，奢摩他中，毗婆舍那，覺明分析微細魔事。魔境現前，汝能諳識，心垢洗除，不落邪見。陰魔銷滅。天魔摧碎。大力鬼神，褫魄逃逝。魑魅魍魎，無復出生。直至菩提，無諸少乏。下劣增進，於大涅槃心不迷悶。</p>
<LNSP></LNSP>
<p class=TEXT><label>譯文</label>　此是過去先佛世尊在止觀中，還用覺觀明慧，分析辨別微細魔事，能遵佛所說，魔境現前，自能諳識，心垢洗除，魔不得便，自然不落於邪見網中，陰魔〈註一〉銷滅，天魔摧碎，大力鬼神，褫魂落魄，逃逝於十二由旬之外，魑魅魍魎，潛形晦跡，無復出生，直至菩提，諸位功德，無諸少乏，下劣〈註二〉增進，於大涅槃，心不迷悶。</p>
<LNSP></LNSP>
<p class=TEXT><label>註一</label>　此指禪那中現境，如色陰中身能出礙等十，受陰中之得大光耀等十，想陰中之圓定發明等十，行陰中之幽清擾動等十，識陰中之根隔合開，覺知通泯等十，雖是善境，亦能致魔，正眼觀之，皆是陰魔。</p>
<LNSP></LNSP>
<p class=TEXT><label>註二</label>　如識陰魔之最後兩種，亦可化其定性，令其增進。</p>
<LNSP></LNSP>
<p class=VERSE><label>正文</label>　若諸末世愚鈍眾生，未識禪那，不知說法，樂修三昧，汝恐同邪，一心勸令持我佛頂陀羅尼咒。若未能誦，寫於禪堂，或帶身上，一切諸魔，所不能動。</p>
<LNSP></LNSP>
<p class=TEXT><label>譯文</label>　若是到了末法時期，愚鈍眾生，不識禪那境象，不懂說法，喜歡修三昧，你怕他們墮入魔道，一心勸他們持誦我佛頂陀羅尼咒，若是不能誦，就是寫在禪堂中，或帶在身上，一切諸魔，所不能動。</p>
<LNSP></LNSP>
<p class=VERSE><label>正文</label>　汝當恭欽十方如來，究竟修進最後垂範。</p>
<LNSP></LNSP>
<p class=TEXT><label>譯文</label>　你當恭敬欽承十方如來究竟修進，最後遺留下來的軌範</p>
<LNSP></LNSP>
<p class=VERSE><label>正文</label>　阿難即從座起。聞佛示誨，頂禮欽奉，憶持無失。於大眾中重覆白佛。如佛所言五陰相中，五種虛妄為本想心。我等平常，未蒙如來微細開示。又此五陰，為並銷除，為次第盡。如是五重，詣何為界。惟願如來發宣大慈。為此大眾清淨心目。以為末世一切眾生，作將來眼。</p>
<LNSP></LNSP>
<p class=TEXT><label>譯文</label>　阿難即從自己座起，聽完佛的開示和教誨後，頂禮並欽奉如來法旨，現在憶念執持，將來無忘無失，願以此度世。於大眾中，重覆言於佛，如佛所說，五隱相中，五種虛妄〈註一〉為本想心，我們平時，沒有聽過如來的微細開示，又此五陰，究竟是一齊銷除呢？還是次第銷盡。如是五重，到何處為界〈註二〉？唯願如來，發宣大慈，為此大眾，進一步開示，使大家能備悉妄想根源，清淨自己的心目，並為將來末法時期的眾生，作正確的眼目。</p>
<LNSP></LNSP>
<p class=TEXT><label>註一</label>　五陰中五重妄想：如色陰中堅固妄想，受陰中虛明妄想，想陰中融通妄想，行陰中幽隱妄想，識陰中虛無妄想，依此五種，能生枝末，故言為本想心。</p>
<LNSP></LNSP>
<p class=TEXT><label>註二</label>　到何處為邊際？如銷到何處為色陰邊際？何處為受陰邊際？等。</p>
<LNSP></LNSP>
<p class=VERSE><label>正文</label>　佛告阿難！精真妙明本覺圓淨，非留死生及諸塵垢。乃至虛空，皆因妄想之所生起。</p>
<LNSP></LNSP>
<p class=TEXT><label>譯文</label>　佛告阿難，精真妙明〈註〉，本覺圓淨，並不留於死生及一切塵垢，乃至虛空，都是妄想而生起。</p>
<LNSP></LNSP>
<p class=TEXT><label>註</label>　此四字包括真心之體用而言，精真是不變之體，妙明是隨緣之用，具此體用，在迷不述名為本覺，彌滿清淨，中不容他，是為圓淨。</p>
<LNSP></LNSP>
<p class=VERSE><label>正文</label>　斯元本覺妙明真精，妄以發生諸器世間。如演若多，迷頭認影。妄元無因。於妄想中立因緣性。迷因緣者，稱為自然。彼虛空性，猶實幻生。因緣自然，皆是眾生妄心計度。</p>
<LNSP></LNSP>
<p class=TEXT><label>譯文</label>　這都是元於本覺妙明真精，妄以發生〈註一〉諸器世間〈註二〉如演若多，迷頭認影，妄元無因，於妄想中，立因緣性〈註三〉，述因緣者，稱為自然〈註四〉，彼虛空性，猶實幻生〈註五〉，因緣自然，皆是眾生妄心計度。</p>
<LNSP></LNSP>
<p class=TEXT><label>註一</label>　始由一念妄動，真妄和合而成阿賴耶識；說於此識，轉出能見見分，說於能見見分，轉出所見相分。</p>
<LNSP></LNSP>
<p class=TEXT><label>註二</label>　相分之中，空界先形，故言妄以發生諸器世間，如是空見不分，色陰與劫濁並起。性搏四大，受陰與見濁並起。根塵織識，想陰與惱濁並起，知見欲留，業運常遷，行陰與生濁並起。體中相知，用中相背，識陰與命濁並起，那以不了惟心，用諸妄想，於境取相，展轉妄成。</p>
<LNSP></LNSP>
<p class=TEXT><label>註三</label>　二乘不知，謬計因緣。</p>
<LNSP></LNSP>
<p class=TEXT><label>註四</label>　外道邪見，撥無因果，故言迷因緣者，謬計自然而有。</p>
<LNSP></LNSP>
<p class=TEXT><label>註五</label>　前文說「空生大覺中，如海一漚發，」即是此理。</p>
<LNSP></LNSP>
<p class=VERSE><label>正文</label>　阿難！知妄所起，說妄因緣。若妄元無，說妄因緣元無所有。何況不知，推自然者。是故如來與汝發明，五陰本因，同是妄想。</p>
<LNSP></LNSP>
<p class=TEXT><label>譯文</label>　阿難！若是知道妄想有所起處，可以說妄想以為因緣，若是妄想元無起處，則當體全空，若再說此妄想為因緣者，也同樣元無所有了，何況外道不知道因緣，推為自然的了。是故如來為你們發明五陰本因，同是妄想。</p>
<LNSP></LNSP>
<p class=VERSE><label>正文</label>　汝體先因父母想生。汝心非想，則不能來想中傳命。如我先言心想醋味，口中涎生。心想登高，足心酸起。懸崖不有。醋物未來。汝體必非虛妄通倫。口水如何因談醋出。是故當知，汝現色身，名為堅固第一妄想。</p>
<LNSP></LNSP>
<p class=TEXT><label>譯文</label>　如你的身體，先因父母想生〈註一〉再由自己想心，與父母想心，感應和合，傳續命根，若自己無想，有應無感，印不能續命，赤白將潰，而自體即不能成，正如我從前所說，心想醋味，口中涎生，心想登高，足心酸起，懸崖不有，醋物未來，你身體必然不是虎妄之類，何以會有口水足酸產生？可知口水由想而來，也同於你的身體，因知你的身體虛妄，也應當同於口水，是故當知，你現前色身，名為堅固第一妄想〈註二〉。</p>
<LNSP></LNSP>
<p class=TEXT><label>註一</label>　先惟父精母血，赤白和合，故是因於父母想生。再由自己想心，與父母想心，感應和合，傳續命根。若自己無想，有應無感則赤白不能和合，自體也不能成。</p>
<LNSP></LNSP>
<p class=TEXT><label>註二</label>　現前色身，元無所有，舉體全是妄想所成，故直名妄想，居五陰之首，故名第一。</p>
<LNSP></LNSP>
<p class=VERSE><label>正文</label>　即此所說臨高想心，能令汝形真受酸澀。由因受生，能動色體。汝今現前順益違損，二現驅馳，名為虛明第二妄想。</p>
<LNSP></LNSP>
<p class=TEXT><label>譯文</label>　即如此所說，臨高想心，能令你的身上，真受酸澀的感覺。</p>
<LNSP></LNSP>
<p class=TEXT>惟因受心生，能動色體，故你現前順益（樂）違損（苦）兩種交互來往的現象，名為虛明第二妄想〈註〉。</p>
<LNSP></LNSP>
<p class=TEXT><label>註</label>　離身即無有，唯是覺知虛明，根本受陰，即是如此。</p>
<LNSP></LNSP>
<p class=VERSE><label>正文</label>　由汝念慮，使汝色身。身非念倫，汝身何因隨念所使。種種取像。心生形取，與念相應。寤即想心。寐為諸夢。則汝想念搖動妄情，名為融通第三妄想。</p>
<LNSP></LNSP>
<p class=TEXT><label>譯文</label>　由於你的念慮，支使你的色身，身體與念慮並不同類，何以你的身體，隨念變動，種種取像，心念一生，隨念取像，生起眼識緣色，耳識緣聲等，心既生已，根亦隨之趣境，故此色身，時時與念慮相應，又此念慮，寤時即為想像之心，寐時即為夢中之念。</p>
<LNSP></LNSP>
<p class=TEXT>又此想念，即是現前想陰，體通諸識，同一虛妄念慮，無有實體，故名妄想，又其融即未分，體通諸識，故名融通妄想。</p>
<LNSP></LNSP>
<p class=VERSE><label>正文</label>　化理不住，運運密移。甲長發生，氣銷容皺。日夜相代，曾無覺悟。阿難！此若非汝，云何體遷。如必是真，汝何無覺。則汝諸行念念不停，名為幽隱第四妄想。</p>
<LNSP></LNSP>
<p class=TEXT><label>譯文</label>　人現前身中遷流變化之理，從不停住，惟運運密移，甲長發生，氣銷容皴，日夜之間，生滅滅生，疊相更代，自己曾無感覺。</p>
<LNSP></LNSP>
<p class=TEXT>阿難！這假如不是你，為何會遷變，若真是你，你何以沒有感覺？</p>
<LNSP></LNSP>
<p class=TEXT>則你現前行陰，念念不停，名為第四幽隱妄想〈註〉。</p>
<LNSP></LNSP>
<p class=TEXT><label>註</label>　仁王經說「一念之中，有九十剎那，一剎那中，有九百生滅，」則念念不停可知，徹體虛妄，故以妄想名之。又其密移不覺，故冠以幽隱之名。</p>
<LNSP></LNSP>
<p class=VERSE><label>正文</label>　又汝精明湛不搖處，名恒常者。於身不出見聞覺知。</p>
<LNSP></LNSP>
<p class=TEXT><label>譯文</label>　又你離於諸想無復生滅的精明不動，名為恒常的，在身體上不出見聞覺知。</p>
<LNSP></LNSP>
<p class=TEXT><label>解</label>　此即根本識陰，體通如來藏性：在眾生位中，離此別無真體，以其微細難知；故目為恒常，於身不出見聞覺知，所謂元以一精明，分成六和合即此。</p>
<LNSP></LNSP>
<p class=VERSE><label>正文</label>　若實精真，不容習妄。何因汝等，曾於昔年睹一奇物。經歷年歲，憶妄俱無，於後忽然覆睹前異，記憶宛然，曾不遺失。則此精了湛不搖中，念念受熏，有何籌算。阿難當知。此湛非真。如急流水，望如恬靜，流急不見，非是無流。若非想元，甯受妄習。非汝六根互用開合，此之妄想無時得滅。</p>
<LNSP></LNSP>
<p class=TEXT><label>譯文</label>　假若此精真恒常之性，不能容留妄習，何以你昔年曾看見一件奇異之物，年深日久，憶忘俱無，其後忽然重覆看見，而仍然記憶宛然，此是習氣內熏之力，種子依然存在於八識田中，則此簡明了知之性，即現前見聞覺知，同一無分別性，湛然不動之中，前看後念，不斷受熏，無有停息之時，分別其間頭數，無量無邊，無法籌算，阿難當知，此湛然不搖，並不是你的精真本性，正如急流水，看起來像是恬靜，其實因為流急了看不見，不是不流，若不是妄想根元仍在，怎麼能受妄習所熏？欲盡此想，須待寂滅現前，六根互用，合開成就，一六俱忘之時，方得銷滅。</p>
<LNSP></LNSP>
<p class=VERSE><label>正文</label>　故汝現在見聞覺知中串習幾，則湛了內罔象虛無，第五顛倒微細精想。</p>
<LNSP></LNSP>
<p class=TEXT><label>譯文</label>　故你現在見聞覺知中，串穿習氣微細種子多少，令不遺失，則湛然明瞭之阿賴耶識內，一分無明，即名罔象，此無明為能串，六根中習幾為所申，和合真如，非一非異，故言虛無，居四陰之後，故為第五，凡夫計為命根，二乘計為涅槃，無而作有，虛而作實，故為顛倒，對前四陰行相粗顯，故言微細精想。</p>
<LNSP></LNSP>
<p class=VERSE><label>正文</label>　阿難！是五受陰，五妄想成。汝今欲知因界淺深。唯色與空，是色邊際。唯觸及離，是受邊際。唯記與妄，是想邊際。唯滅與生，是行邊際。湛入合湛，歸識邊際。</p>
<LNSP></LNSP>
<p class=TEXT><label>譯文</label>　阿難！此五陰為五種妄想所成〈註一〉，你現在要想知道從識至色，彼此相因的界限，及其中淺深之義，唯色與空〈註二〉，是色邊際。唯觸與離，是受邊際〈註三〉。唯記與忘，是想邊際〈註四〉。唯滅與生，是行邊際〈註五〉。湛入合湛〈註六〉，歸識邊際。</p>
<LNSP></LNSP>
<p class=TEXT><label>註一</label>　隨業所感，受此五種，陰覆真性。又依此五種，受現世報，酬前世業，依將來因，自相陰覆，難出離故。又依此五種，取境起業；集聚有為無為，有漏無漏種子，為來世因故。所以五陰不盡。</p>
<LNSP></LNSP>
<p class=TEXT>不出輪迴，觀其所由，五種妄想以為其本。</p>
<LNSP></LNSP>
<p class=TEXT><label>註二</label>　按楞嚴正脈說：有相為色，無相為空，故知但盡乎色名淺，兼盡於空名探。若離色守空，禪宗門下謂之墮一色，唯識宗說為空一顯色，猶未出乎色陰邊際。故知凡一切空忍，皆非究竟，必至空色俱亡，乃為色陰盡。</p>
<LNSP></LNSP>
<p class=TEXT><label>註三</label>　觸兼苦樂二受，離即捨受，故知但盡於觸名淺，兼盡於離名深。若斷觸守離，如梵志以不受為宗，猶未出乎受陰邊際，故凡一切背捨皆非究竟，必至觸離皆亡，乃為受陰盡。</p>
<LNSP></LNSP>
<p class=TEXT><label>註四</label>　有想為記，無記為忘，故知但盡於記名淺，兼盡於忘名深，若捨記認忘，禪宗謂為無心，猶隔一重關，尚未出乎想陰邊際，故凡一切無想，皆非究竟，必至記忘俱捨，乃為想陰盡。</p>
<LNSP></LNSP>
<p class=TEXT><label>註五</label>　散心粗行為生，定心細行為滅，可知但盡於生名淺，兼盡於滅名深，若離生住滅，正上文所謂「照照清擾，猶如野馬，」尚未出乎行陰邊際，故凡一切滅定，皆非究竟，必至生滅俱亡，乃為行陰盡。</p>
<LNSP></LNSP>
<p class=TEXT><label>註六</label>　湛即第八本識，前文所說「湛不搖處」即此。言湛入者，謂依此第八本識，旋有念而入無念，乃由湛而入故。合湛者，謂守於無念，住於第八本識，乃合湛而住故，可知由湛而入，但盡有念為淺，不復住於合湛，兼盡無念為深，若由湛而入，即合於湛，古德謂為最後頂墮，猶未出乎識陰邊際，故幾異熟未空，皆非究竟，必至由湛而入而不合於湛，乃為識陰盡。</p>
<LNSP></LNSP>
<p class=TEXT><label>解</label>　據此則五陰各有邊際，盡除仍分淺深，及其淺而住，果終不圓；盡其際而不知，功成浪施。道眼貴在無翳，果覺必期圓證，故阿難所以問以詣何為界，而如來兼以淺深答之。</p>
<LNSP></LNSP>
<p class=VERSE><label>正文</label>　此五陰元，重疊生起。生因識有，滅從色除。理則頓悟，乘悟並銷。事非頓除，因次第盡。我已示汝劫波巾結，何所不明，再此詢問。</p>
<LNSP></LNSP>
<p class=TEXT><label>譯文</label>　此五陰之元：重疊生起〈註一〉，生因識有〈註二〉，滅從色除〈註三〉，已得圓通，即齊佛果，五陰妄想，頓然俱空，但無始習氣，遇事便興，若要遇事不興，非可頓除，故須安立聖位，歷事造修，方可除滅。我已示你劫波巾結，為何不明？再來詢問。</p>
<LNSP></LNSP>
<p class=TEXT><label>註一</label>　因無明不覺而有識，識即有作名行，行必有動名想，由動則有見分虛明名受，由見則有空色相形名色，都是一重一重相疊而生起。</p>
<LNSP></LNSP>
<p class=TEXT><label>註二</label>　從細向粗以至於色，如人著衣，必從內向外而漸著。</p>
<LNSP></LNSP>
<p class=TEXT><label>註三</label>　滅從色除，必由粗及細以至於識。如人脫衣，必由外而內漸脫。</p>
<LNSP></LNSP>
<p class=TEXT><label>解</label>　三摩中解結唯用定力研磨，故是伏妄達空。禪那中解結兼用事行修治，故能斷妄證真。就聖位而論五陰盡相，色陰盡當在信滿入住之時，受陰盡應在住滿入行之時，想陰盡應在行滿人向之時，行陰盡應在由加入地之時，識陰盡應在出地等妙之間，此時猶有微細念相，至金剛道後，則異熟識空，而入最後妙覺位。</p>
<LNSP></LNSP>
<p class=VERSE><label>正文</label>　汝應將此妄想根元，心得開通，傳示將來末法之中諸修行者。令識虛妄。深厭自生，知有涅槃，不戀三界。</p>
<LNSP></LNSP>
<p class=TEXT><label>譯文</label>　你應將此妄想根元，根元不除，五陰終不能盡，心得開通，了知諸法唯心所現，唯識所生，離心無體，離識無性，傳示將來末法之中，諸修行人，令其知道，唯心無體，唯識無性，根元既唯虛妄，枝末豈是真實，認妄為真，浩劫流轉，知而不隨，故言深厭自主，五陰既盡，不生滅性現前，即是涅槃真體。自此隨所發行，安立聖位。進求無上菩提，故言不戀三界。</p>
<LNSP></LNSP>
<p class=TEXT><label>解</label>　此經自阿難請談七趣以來，至此說法，復為一周，名「破障銷礙周」。總前三部分，為一首楞嚴王。按首楞嚴王三宇，譯為究竟堅固，以不動不壞為義，今此經精研七趣，唯是自業所招。詳辨五魔，都緣邪思所致。重明五陰，總以妄想為根。自業所招，七趣成而密因壞。邪思所致，五魔起而了義亡。妄想為根，五陰覆而萬行頹。密因壞則正信不堅，了義亡則正解不固，萬行頹而真修必墜，是始終不堅而究竟必壞。今知自業所招，業不造而七趣空，邪思所致，思無邪而五魔遁；妄想為根，想離妄而五陰銷；七趣空則密因本具，正信必堅。五魔遁則了義現前，正解可固。五陰銷則萬行無滯，真修能成。真修既成，妙證必克，據此則生信發解起行證果，從始至終，究竟堅固，不動不壞，題中首楞嚴三宇，全統此義。</p>
<LNSP></LNSP>
<p class=VERSE><label>正文</label>　阿難！若復有人，遍滿十方所有虛空，盈滿七寶。持以奉上微塵諸佛，承事供養，心無虛度。於意云何。是人以此施佛因緣，得福多不？</p>
<LNSP></LNSP>
<p class=TEXT><label>譯文</label>　阿難！假若有人，遍滿十方所有虛空，盛滿七寶，持以奉上微塵諸佛，一心誠敬，你的意見如何？此人以此施佛的因緣，所獲得的福報多不多？</p>
<LNSP></LNSP>
<p class=VERSE><label>正文</label>　阿難答言：虛空無盡，珍寶無邊。昔有眾生施佛七錢，捨身猶獲轉輪王位。況復現前虛空既窮，佛土充遍，皆施珍寶。窮劫思議，尚不能及。是福云何更有邊際？</p>
<LNSP></LNSP>
<p class=TEXT><label>譯文</label>　阿難答言：虛空無盡，珍寶無邊，過去有一個眾生，以七文錢布施佛〈註一〉，捨身之後，還能獲得轉輪王〈註二〉位，何況現前虛空既窮盡十方，佛上又充遍虛空，於中皆施珍寶，雖窮劫思之議之，尚不能及其分量，如此多的福報，如何更有邊際？</p>
<LNSP></LNSP>
<p class=TEXT><label>註一</label>　達磨顯宗論中說「無滅尊者（即阿那律）昔於殊勝福田，因以七錢施設食供，後異熟報，七反生於三十三天，七生人中為轉輪王。」</p>
<LNSP></LNSP>
<p class=TEXT><label>註二</label>　為世界之主。</p>
<LNSP></LNSP>
<p class=VERSE><label>正文</label>　佛告阿難！諸佛如來，語無虛妄。若復有人，身具四重十波羅夷，瞬息即經此方他方阿鼻地獄，乃至窮盡十方無間，靡不經歷。能以一念將此法門，於末劫中開示未學。是人罪障，應念銷滅。變其所受地獄苦因，成安樂國。得福超越前之施人，百倍千倍千萬億倍，如是乃至算數譬喻所不能及。</p>
<LNSP></LNSP>
<p class=TEXT><label>譯文</label>　佛告阿難：諸佛如來，言語沒有虛妄的，假若有人，身犯了小乘的四重罪和大乘的十波羅夷罪〈註一〉，瞬息即經〈註二〉此方他方的阿鼻地獄，乃至窮盡十方無間地獄，無不經歷，能以一念〈註三〉將此法門，於未劫中，開示未學，是人罪障，應念銷滅，變其所受地獄苦因，成安樂國。得到的福報超過前面所說布施的人百倍千倍，千方億倍，甚而至於算數譬喻所不能及。</p>
<LNSP></LNSP>
<p class=TEXT><label>註一</label>　小乘的四重罪和大乘的十波羅夷罪，都是最大的罪，犯者必墮地獄。</p>
<LNSP></LNSP>
<p class=TEXT><label>註二</label>　墮地獄的都是瞬息即墮。</p>
<LNSP></LNSP>
<p class=TEXT><label>註三</label>　臨墮前一念頓悟此法門是心作佛，是心是佛，並願將此法門，於未劫中，開示未學禪定者。</p>
<LNSP></LNSP>
<p class=VERSE><label>正文</label>　阿難！若有眾生，能誦此經，能持此咒，如我廣說，窮劫不盡。依我教言，如教行道，直成菩提，無復魔業。</p>
<LNSP></LNSP>
<p class=TEXT><label>譯文</label>　阿難！若有眾生，能誦此經，能持此咒，其功德如我廣說，窮劫不盡。依我的教言，如教行道，直到成就菩提，永遠不遭魔業。</p>
<LNSP></LNSP>
<p class=VERSE><label>正文</label>　佛說此經已。比丘、比丘尼、優婆塞、優婆夷。一切世間天人阿修羅，及諸他方菩薩二乘，聖仙童子，並初發心大力鬼神，皆大歡喜，作禮而去。</p>
<LNSP></LNSP>
<p class=TEXT><label>譯文</label>　佛說此經完後，在座的比丘；比丘尼，優婆塞，優婆夷等，以及世間的天人阿修羅，及諸他方世界的菩薩，二乘聖仙童子並初發心的大力鬼神等，皆大歡喜，作禮而去。</p>
<LNSP></LNSP>
<p class=TEXTC>（全文完）</p>
<LNSP></LNSP>
<p class=TEXT>回向偈</p>
<LNSP></LNSP>
<p class=TEXT>究竟堅固最勝法　如佛所說隨分釋</p>
<p class=TEXT>見聞隨喜作正因　銷我億劫顛倒罪</p>
<LNSP></LNSP>
</div>
<div class=endImage title="UTF-8 encoded"></div>
</body>
</html>

