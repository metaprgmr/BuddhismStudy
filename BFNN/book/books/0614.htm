<html>
<head>
<meta http-equiv=Content-Type content="text/html; charset=utf-8">
<link rel="stylesheet" href="book.css">
<script src="../mybfnn.js"></script>
</head>

<script>
docInfo.writeDoc('往生論節要', `
/TEXT030C/淨空法師著

/TEXTC/<a#a01>無量壽經優婆提舍願生偈曇註節要卷上</a>
/TEXTC/<a#a02>無量壽經優婆提舍願生偈曇註節要卷下</a>

/TEXT339:a01/無量壽經優婆提舍願生偈曇註節要卷上

1、龍樹菩薩云。菩薩求阿毗跋致。有二種道。（1）難行道。謂於五濁之世。於無佛時。求阿毗跋致為難。（2）易行道。謂但以信佛因緣。願生淨土。乘佛願力。便得往生。即入大乘正定之聚。

2、此無量壽經優婆提舍。蓋上衍之極致。不退之風航者也。

3、婆藪槃頭菩薩。服膺如來大悲之教。傍經作願生偈。復造長行重釋。偈以頌經。論以釋偈。偈分五念門。

（1）禮拜。（2）讚歎。（3）作願。（4）觀察。（5）迴向。

/VERSE/世尊我一心。歸命盡十方。無礙光如來。願生安樂國。

4、天親菩薩在釋迦像法之中。順釋迦如來經教。所以願生。又所願不輕。若如來不加威神。將何以達。

5、一心者。心心相續。無他想閒雜。

6、歸命盡十方無礙光如來者。即是禮拜門。讚歎門。願生安樂國一句是作願門。天親歸命之意也。

/VERSE/我依修多羅。真實功德相。說願偈總持。與佛教相應。

7、論佛經義。與經相應。以入佛法相故。得名優婆提舍。依修多羅。以如來即真實功德相故。修五念門相應故。

8、功德相有二。（1）從有漏心生。不順法性。凡夫人天諸善。人天果報。若因若果。皆是顛倒。皆是虛偽。名不實功德。（2）從菩薩智慧清淨業起。莊嚴佛事。依法性入清淨相。不顛倒。不虛偽。名真實功德。

/VERSE/觀彼世界相。勝過三界道。

9、此已下。是第四觀察門。分二。（1）觀察器世間莊嚴成就。（2）觀察眾生世間莊嚴成就。

10、此二句。是第一事。觀察莊嚴清淨功德成就。此清淨是總相。此清淨不可破壞。不可汙染。是菩薩慈悲正觀之由生。如來神力本願之所建。

/VERSE/究竟如虛空。廣大無邊際。

11、此二句。名莊嚴量功德成就。來生者雖眾。猶若無也。常如虛空。廣大無際。終無滿時。

/VERSE/正道大慈悲。出世善根生。

12、此二句。名莊嚴性功德成就。佛見有國土。以愛欲故。則有欲界。以攀厭禪定故。則有色無色界。此三界皆是有漏邪道所生。長寢大夢。是故興大悲心。願我成佛。以無上正見道。起清淨土。出於三界。

13、此清淨土。隨順法性。不乖法本。法藏菩薩於世自在王佛所。悟無生法忍。發四十八大願。修起此土。無緣是大悲。即出世善。謂此大悲為淨土之根。故曰出世善根生。

/VERSE/淨光明滿足。如鏡日月輪。

14、此二句。名莊嚴形相功德成就。安樂淨土。廣大無邊。清淨光明。無不充塞。

/VERSE/備諸珍寶性。具足妙莊嚴。

15、此二句。名莊嚴種種事功德成就。佛見有國土以泥土為宮飾。以木石為華觀。或雕金鏤玉。意願不充。或營備百千。具受辛苦。故興大悲心。願我成佛。必使珍寶具足。嚴麗自然。相忘於有餘。自得於佛道。經言。隨其心淨則佛土淨。

/VERSE/無垢光燄熾。明淨曜世間。

16、此二句。名莊嚴妙色功德成就。彼土金光。從絕垢業生故。清淨無不成就。是無生忍菩薩淨業所起。阿彌陀如來為增上緣故。

/VERSE/寶性功德草。柔軟左右旋。觸者生勝樂。過迦旃鄰陀。

17、此四句。名莊嚴觸功德成就。七寶柔軟。悅目便身。迦旃鄰陀。天竺柔軟草名。觸之者能生樂受。故以為喻。觸彼軟寶。生法喜樂。

/VERSE/寶華千萬種。彌覆池流泉。微風動華葉。交錯光亂轉。

18、此四句。名莊嚴水功德成就。流泉池沼。與宮殿相稱。種種寶華。布為水飾。微風徐扇。映發有序。開神悅體。無一不可。

/VERSE/宮殿諸樓閣。觀十方無礙。雜樹異光色。寶欄遍圍繞。

19、此四句。名莊嚴地功德成就。國土地平如掌。宮殿樓閣。鏡納十方。的無所屬。亦非不屬。寶樹寶欄。互為映飾。

/VERSE/無量寶交絡。羅網遍虛空。種種鈴發響。宣吐妙法音。

20、此四句。名莊嚴虛空功德成就。鈐鐸宮商。鳴宣道法。視之無厭。懷道見德。

/VERSE/雨華衣莊嚴。無量香普熏。

21、此二句。名莊嚴雨功德成就。經言。日夜六時。雨寶衣。雨寶華。寶質柔軟。履踐其上。則下四寸。隨舉足時。還復如故。用訖入寶地。如水入坎。

/VERSE/佛慧明淨日。除世癡闇冥。

22、此二句。名莊嚴光明功德成就。樂國光明。從如來智慧報起。故能除闇冥。經言。或有佛土。以光明為佛事。即是此也。

/VERSE/梵聲悟深遠。微妙聞十方。

23、此二句。名莊嚴妙聲功德成就。經言。若人但聞安樂淨土之名。欲願往生。亦得如願。此名悟物之證也。論言。如斯淨土。非三界所攝。何以言之。無欲故。非欲界。地居故。非色界。有色故。非無色界。蓋菩薩別業所致耳。

/VERSE/正覺阿彌陀。法王善住持。

24、此二句。名莊嚴主功德成就。法王善力之所住持。豈有非正覺事耶。

/VERSE/如來淨華眾。正覺華化生。

25、此二句。名莊嚴眷屬功德成就。悉於如來淨華中生。眷屬平等。

/VERSE/愛樂佛法味。禪三昧為食。

26、此二句。名莊嚴受用功德成就。以佛法。以禪定。以三昧為食。永絕他食之勞。愛樂佛法味。謂諸大菩薩常在三昧。無他食也。

27、彼諸人天若須食時。百味嘉餚。羅列在前。眼見色。鼻聞香。身受適悅。自然飽足。訖已化去。若須復現。其事在經。

/VERSE/永離身心惱。受樂常無閒。

28、此二句。名莊嚴無諸難功德成就。

/VERSE/大乘善根界。等無譏嫌名。女人及根缺。二乘種不生。

29、此四句。名莊嚴大義門功德成就。若人得生安樂者。是則成就大乘之門也。國土皆是大乘一味。平等一味。根敗種子。畢竟不生。

30、三界外除淨土更無生處。是以唯應於淨土生。安樂國不生二乘種子。亦何妨二乘來生耶。

31、女人根缺。亦如軟心菩薩。不甚勇猛。譏言聲聞。如人諂曲。或復儜弱。譏言女人。又如眼雖明而不識事。譏言盲人。又如耳雖聰而聽義不解。譏言聾人。如是等根雖具足。而有譏嫌之名。

32、佛以本願不可思議神力。攝令生彼。必當復以神力生其無上道心。佛能使聲聞復生無上道心。真不可思議之至也。

/VERSE/眾生所願樂。一切能滿足。

33、此二句。名莊嚴一切所求滿足功德成就。佛願言。使我國土。各稱所求。滿足情願。

/VERSE/是故願生彼。阿彌陀佛國。

34、此二句。結成上觀察十七種莊嚴國土成就。所以願生。釋器世間清淨。訖之於上。

35、（次）觀眾生世間清淨。（1）觀察阿彌陀如來莊嚴功德。（2）受眾多生死。故名為眾生。是小乘家釋義。大乘言。無生無滅是眾生義。五受陰通達空無所有。是苦義。

/VERSE/無量大寶王。微妙淨華臺。

36、此二句。名莊嚴座功德成就。佛何故莊嚴此座。見有菩薩。於末後身敷草而坐。成阿耨多羅三藐三菩提。人天見者。不生增上信。增上恭敬。增上愛樂。增上修行。是故願言。我成佛時。使無量大寶王微妙淨華臺以為佛座。

/VERSE/相好光一尋。色像超群生。

37、此二句。名莊嚴身業功德成就。

38、觀無量壽經言。諸佛如來是法界身。入一切眾生心想中。是故汝等心想佛時。是心即是三十二相。八十隨形好。是心作佛。是心是佛。諸佛正遍知海。從心想生。

39、法界身者。法界是眾生心法也。以心能生世間出世間一切諸法。故名心為法界。法界能生諸如來相好身。是故佛身名法界身。是身不行他緣。是故入一切眾生心想中。眾生心想佛時。佛身相好。顯現眾生心中也。

40、是心作佛。言心能作佛也。是心是佛。心外無佛也。

41、正遍知者。真正如法界而知也。法界無相。故諸佛無知也。以無知。故無不知也。無知而知者。是正遍知。深廣不可測量。故譬海也。

/VERSE/如來微妙聲。梵響聞十方。

42、此二句。名莊嚴口業功德成就。

/VERSE/同地水火風。四大皆空虛空無分別。

43、此二句。名莊嚴心業功德成就。

/VERSE/天人不動眾。清淨智海生。

44、此二句。名莊嚴大眾功德成就。淨土所有天人。皆從如來智慧清淨海生。成就大乘根。不可傾動也。

/VERSE/如須彌山王。勝妙無過者。

45、此二句。名莊嚴上首功德成就。

/VERSE/天人丈夫眾。恭敬繞瞻仰。

46、此二句。名莊嚴主功德成就。但言天人者。淨土無女人及八部鬼神故也。

/VERSE/觀佛本願力。遇無空過者。能令速滿足。功德大寶海。

47、此四句。名莊嚴不虛作住持功德成就。觀佛莊嚴八種功德。訖之於上。

48、（次）觀安樂國諸大菩薩四種莊嚴功德成就。

49、經言。阿彌陀佛國。有無量無邊諸大菩薩。如觀世音。大勢至等。皆當一生於他方次補佛處。若人稱名憶念者。歸依者。觀察者。如法華經普門品說。無願不滿。

50、菩薩愛樂功德。如海吞流。無止足情。如釋迦牟尼如來。聞一目闇比丘吁言。誰愛功德。為我維鍼。爾時如來從禪定起。來到其所。語言。我愛福德。遂為其維鍼。爾時失明比丘暗聞佛語聲。驚喜交集。白佛言。世尊。世尊功德猶未滿耶。佛報言。我功德圓滿。無所復須。但我此身從功德生。知功德恩分故。是故言愛。

/VERSE/安樂國清淨。常轉無垢輪。化佛菩薩日。如須彌住持。

51、佛本何故起此莊嚴。見有佛土。但是小菩薩。不能於十方世界廣作佛事。所利狹小。

52、菩薩先治一切諸佛及眾生應供養應教化種種事業。及入三昧。身心不動。如實修行。常作佛事。如實修行者。雖常修行。實無所修行也。

/VERSE/無垢莊嚴光。一念及一時。普照諸佛會。利益諸群生。

53、佛本何故起此莊嚴。見有如來眷屬。欲供養他方無量諸佛。或欲教化無量眾生。此沒彼出。先南後北。不能以一念一時。放光普照。遍至十方世界。教化眾生。是故興願。願我佛土諸大菩薩。於一念時頃。遍至十方。作種種佛事。若不一時。則是往來。若有往來。則非不動。

/VERSE/雨天樂華衣。妙香等供養。讚諸佛功德。無有分別心。

54、佛見有佛土。菩薩人天志趣不廣。不能遍至十方無窮世界。供養諸佛如來大眾。故願我成佛時。國土一切菩薩聲聞天人大眾。遍至十方一切諸佛大會處所。雨天樂天華天衣天香。以巧妙辯辭。供養讚歎諸佛功德。雖歎穢土如來大慈謙忍。不見佛土有雜穢相。雖歎淨土如來無量莊嚴。不見佛土有清淨相。以諸法等故。諸如來等。

55、若於佛土起優劣心。假使供養如來。非法供養也。

/VERSE/何等世界無。佛法功德寶。我願皆往生。示佛法如佛。

56、我土菩薩。皆慈悲勇猛堅固志願。能捨清淨土。至他方無佛法僧處。住持莊嚴佛法僧寶。示如有佛。使佛種處處不斷。

/VERSE/我作論說偈。願見彌陀佛。普共諸眾生。往生安樂國。

57、此四句。是論主迴向門。迴向者。迴己功德。普施眾生。共見阿彌陀如來。生安樂國。

/VERSE/無量壽修多羅章句。我以倡頌總說竟。

58、無量壽經。佛告阿難。十方恆河沙諸佛如來。皆共稱歎無量壽佛威神功德不可思議。諸有眾生。聞其名號。信心歡喜。乃至一念至心迴向。願生彼國。即得往生。住不退轉。唯除五逆誹謗正法。

59、觀無量壽經。有九品往生。下下品生者。或有眾生作不善業。五逆十惡。具諸不善。如此愚人。以惡業故。應墮惡道。經歷多劫。受苦無窮。如此愚人。臨命終時。遇善知識種種安慰。為說妙法。教令念佛。此人苦逼。不遑念佛。善友告言。汝若不能念者。應稱無量壽佛。如是至心令聲不絕。具足十念。稱南無阿彌陀佛。稱佛名故。於念念中除八十億劫生死之罪。命終之時。見金蓮華猶如日輪。住其人前。如一念頃即得往生極樂世界。

60、以此經證。明知下品凡夫。但令不誹謗正法。信佛因緣。皆得往生。

61、作十惡五逆等罪。以不謗正法故。是故得生。但令誹謗正法。雖更無餘罪。必不得生。以誹謗正法罪極重故。此愚癡人既生誹謗。安有願生佛土之理。

62、業道經言。業道如稱。重者先牽。輕重之義。在心。在緣。在決定。不在時節久近多少也。十念者。依善知識方便安慰。聞實相法生。是名在心。依止無上信心。依阿彌陀如來方便莊嚴真實清淨無量功德名號生。是名在緣。依止無後心。無閒心生是名決定。

63、但言憶念阿彌陀佛。心無他想。十念相續。名為十念。但稱名號。亦復如是。又但積念粕續。不緣他事便罷。復何暇須知念之頭數也。

/TEXT339:a02/無量壽經優婆提舍願生偈曇註節要卷下

/VERSE/論曰

/VERSE/解義十重：一、願偈大意。二、起觀生信。三、觀行體相。四、淨入願心。五、善巧攝化。六、離菩提障。七、順菩提門。八、名義攝對。九、願事成就。十、利行滿足。

/VERSE/一、願偈大意。

1、此願偈明何義。示現觀彼安樂世界。見阿彌陀如來。願生彼國故。

/VERSE/二、起觀生信。

2、云何觀。云何生信。若善男子善女人。修五念門行成就。畢竟得生安樂國土。見彼阿彌陀佛。

3、何等五念門。一者禮拜門。二者讚歎門。三者作願門。四者觀察門。五者迴向門。

4、云何禮拜。身業禮拜阿彌陀如來應正遍知。為生彼國意故。

菩薩之法。常以晝三時。夜三時。禮十方一切諸佛。不必有願生意。今應常作願生意。故禮阿彌陀如來也。

5、云何讚歎。口業讚歎。稱彼如來名。如彼如來光明智相。如彼名義。欲如實修行相應故。

6、如實修行相應者。彼無礙光如來名號。能破眾生一切無明。能滿眾生一切志願。

7、云何為不如實修行。與名義不相應。有三不相應。（1）信心不淳。若存若亡。（2）信心不一。無決定故。（3）信心不相續。餘念閒故。是故論主建言我一心。

8、云何作願。心常作願。一心專念。畢竟往生安樂國土。欲如實修行奢摩他故。

不淨觀止貪。慈悲觀止瞋。因緣觀止癡。

9、奢摩他三義。（1）一心專念阿彌陀如來。願生彼土。此如來名號。及彼國土名號。能止一切惡。（2）彼安樂土。過三界道。若人一生彼國。自然止身口意惡。（3）阿彌陀如來正覺住持力。自然止求聲聞辟支佛心。此三種止。從如來如實功德生。

10、云何觀察。智慧觀察。正念觀彼。欲如實修行毗婆舍那故。

毗婆舍那云觀者。亦有二義。（1）在此作想。觀彼三種莊嚴功德。此功德如實故。修行者亦得如實功德。如實功德者。決定得生彼土。（2）一得生彼淨土。即見阿彌陀佛。未證淨心菩薩。畢竟得證平等法身。與淨心菩薩。與上地菩薩。畢竟同得寂滅平等。

11、彼觀察有三種。何等三種。一者觀察彼佛國土莊嚴功德。二者觀察阿彌陀佛莊嚴功德。三者觀察彼諸菩薩莊嚴功德。

12、云何迴向。不捨一切苦惱眾生。心常作願迴向為首。得成就大悲心故。

以己功德迴施一切眾生。作願共往生彼阿彌陀如來安樂淨土。生彼土已。得奢摩他毗婆舍那方便力成就。迴入生死稠林。教化一切眾生共向佛道。

/VERSE/三、觀行體相。

13、云何觀察彼佛國土莊嚴功德。彼佛國土莊嚴功德者。成就不可思議力故。如彼摩尼如意寶性。相似相對法故。

14、觀察彼佛國土莊嚴功德成就者。有十七種。（1）莊嚴清淨功德成就。（2）莊嚴量功德成就。（3）莊嚴性功德成就。（4）莊嚴形相功德成就。（5）莊嚴種種事功德成就。（6）莊嚴妙色功德成就。（7）莊嚴觸功德成就。（8）莊嚴三種功德成就。（9）莊嚴雨功德成就。（10）莊嚴光明功德成就。（11）莊嚴妙聲功德成就。（12）莊嚴主功德成就。（13）莊嚴眷屬功德成就。（14）莊嚴受用功德成就。（15）莊嚴無諸難功德成就。（16）莊嚴大義門功德成就。（17）莊嚴一切所求滿足功德成就。

（1）莊嚴清淨功德成就。偈言。觀彼世界相。勝過三界道。

凡夫人煩惱成就。亦得生彼淨土。三界繫棄。畢竟不牽。則是不斷煩惱。得涅槃分。焉可思議。

（2）莊嚴量功德成就。偈言。究竟如虛空。廣大無邊際。

彼國人天。若意欲宮殿樓閣。隨心所成。人各如此。又十方世界眾生願往生者。一時一日之頃。算數所不能知其多少。而彼世界常若虛空。住如此量中。志願廣大。亦如虛空無有限量。

（3）莊嚴性功德成就。偈言。正道大慈悲。出世善根生。

生彼正道世界。即成就出世善根。入正定聚。

（4）莊嚴形相功德成就。偈言。淨光明滿足。如鏡日月輪。

忍辱得端正。一得生彼。無瞋忍之殊。人天色像。平等妙絕。淨光之力也。光非心行。而為心行之事。焉可思議。

（5）莊嚴種種事功德成就。偈言。備諸珍寶性。具足妙莊嚴。

百千種寶。隨心稱意。無不具足。若欲令無。倏焉化沒。心得自在。有踰神通。

（6）莊嚴妙色功德成就。偈言。無垢光燄熾。明淨曜世間。

其光曜事。則映徹表裡。其光曜心。則終盡無明。光為佛事。焉可思議。

（７）莊嚴觸功德成就。偈言。寶性功德草。柔軟左右旋。觸者生勝樂。過迦旃鄰陀。

觸樂應著。而此增道。事同愛作。何可思議。有菩薩字愛作。形容端正。生人染著。經言。染之者。或生天上。或發菩提心。

（8）莊嚴三種功德成就。一者水。二者地。三者虛空。此三種所以并言。以同類故。

〔1〕莊嚴水功德成就。偈言。寶華千萬種。彌覆池流泉。微風動華葉。交錯光亂轉。

經言。彼諸菩薩及聲聞。若入寶池。意欲令水沒足。水即沒足。欲令至膝。水即至膝。欲令至腰。水即至腰。欲令至頸。水即至頸。欲令灌身。自然灌身。欲令還復。水輒還復。調和冷煖。自然隨意。開神悅體。蕩除心垢。清明澄潔。淨若無形。寶沙映徹。無深不照。微瀾迴流。轉相灌注。安詳徐逝。不遲不疾。波揚無量自然妙聲。隨其所應。莫不聞者。或聞佛聲。或聞法聲。或聞僧聲。或聞寂靜聲。空無我聲。大慈悲聲。波羅蜜聲。或聞十力無畏不共法聲。諸通慧聲。無所作聲。不起滅聲。無生忍聲。乃至甘露灌頂眾妙法聲。如是等聲。稱其所聞。歡喜無量。隨順清淨離欲寂滅真實之義。隨順三寶力無所畏不共之法。隨順通慧菩薩聲聞所行之道。無有三途苦難之名。但有自然快樂之音。

〔2〕莊嚴地功德成就。偈言。宮殿諸樓閣。觀十方無礙。雜樹異光色。寶欄遍圍繞。

隨心稱意。莊嚴具足。如淨明鏡。十方國土淨穢諸相。善惡業緣。一切悉現。

〔3〕莊嚴虛空功德成就。偈言。無量寶交絡。羅網遍虛空。種種鈴發響。宣吐妙法音。

經言。無量寶網。彌覆佛土。皆以金縷真珠。百千雜寶。奇妙珍異。莊嚴校飾。周匝四面。垂以寶鈴。光色晃耀。盡極嚴麗。自然德風。徐起微動。其風調和。吹諸羅網及眾寶樹。演發無量微妙法音。流布萬種溫雅德香。其有聞者。塵勞垢習。自然不起。風觸其身。皆得快樂。

（9）莊嚴雨功德成就。偈言。雨華衣莊嚴。無量香普熏。

經言。風吹散華。遍滿佛土。隨色次第。而不雜亂。柔軟光澤。馨香芬烈。足履其上。陷下四寸。隨舉足已。還復如故。華用已訖。以次化沒。清淨無遺。隨其時節。風吹散華。（又）眾寶蓮華。周滿世界。一一寶華。百千億葉。其華光明。無量種色。青色青光。白色白光。玄黃朱紫。光色赫然。一一華中。出三十六百千億光。一一光中。出三十六百千億佛。身色紫金。相好殊特。一一諸佛。又放百千光明。普為十方說微妙法。如是諸佛。各各安立無量眾生於佛正道。

（10）莊嚴光明功德成就。偈言。佛慧明淨日。除世癡闇冥。

彼土光明。從如來智慧報起。觸之者。無明黑闇。終必消除。光明非慧。能為慧用。

（11）莊嚴妙聲功德成就。偈言。梵聲悟深遠。微妙聞十方。

經言。若人但聞彼國土清淨安樂。剋念願生。亦得往生。即入正定聚。此是國土名字為佛事。安可思議。

（12）莊嚴主功德成就。偈言。正覺阿彌陀。法王善住持。

安樂淨土。為正覺阿彌陀善力住持。若人一生安樂淨土。後時意願生三界教化眾生。隨願得生。雖生三界雜生水火中。無上菩提種子。畢竟不朽。何以故。以經正覺阿彌陀善住持故。

（13）莊嚴眷屬功德成就。偈言。如來淨華眾。正覺華化生。

凡是雜生世界。若胎若卵若溼若化。眷屬若干。苦樂萬品。以雜業故。彼安樂國土。莫非是阿彌陀如來正覺淨華之所化生。同一念佛。無別道故。遠通夫法界之內。皆為兄弟也。眷屬無量。焉可思議。

（14）莊嚴受用功德成就。偈言。愛樂佛法味。禪三昧為食。

不食而資命。蓋所資有以也。豈不是如來滿本願乎。乘佛願為我命。焉可思議。

（15）莊嚴無諸難功德成就。偈言。永離身心惱。受樂常無閒。

經言。身為苦器。心為惱端。而彼有身有心。而受樂無閒。安可思議。

（16）莊嚴大義門功德成就。偈言。大乘善根界。等無譏嫌名。女人及根缺。二乘種不生。

淨土果報。平等一相。而願往生者。本則三三之品。今無一二之殊。焉可思議。

（17）莊嚴一切所求滿足功德成就。偈言。眾生所願樂。一切能滿足。

彼國人天。若欲願往他方世界無量佛剎。供養諸佛菩薩。及所須供養之具。無不稱願。又欲向餘國生。修短自在。隨願皆得。未階自在之位。而同自在之用。焉可思議。

/VERSE/△示現自利利他。

15、彼淨土功德無量。非唯十七種也。雖曰利他。自利之義。炳然可知。

/VERSE/△入第一義諦。

16、彼無量壽佛國土莊嚴。第一義諦妙境界相。十六句及一句。次第說。應知。

/VERSE/△眾生體。（一）觀佛。（二）觀菩薩。

17、云何觀佛莊嚴功德成就。觀佛莊嚴功德成就者。有八種相。應知。（1）莊嚴座功德成就。（2）莊嚴身業功德成就。（3）莊嚴口業功德成就。（4）莊嚴心業功德成就。（5）莊嚴大眾功德成就。（6）莊嚴上首功德成就。（7）莊嚴主功德成就。（8）莊嚴不虛作住持功德成就。

（1）何者莊嚴座功德成就。偈言。無量大寶王。微妙淨華臺。

（2）何者莊嚴身業功德成就。偈言。相好光一尋。色像超群生。

若欲觀座。佛身。當依觀無量壽經。

（3）何者莊嚴口業功德成就。偈言。如來微妙聲。梵響聞十方。

（4）何者莊嚴心業功德成就。偈言。同地水火風。虛空無分別。無分別者。無分別心故。

凡夫眾生身口意三業以造罪。輪轉三界。無有窮已。是故諸佛菩薩莊嚴身口意三業。用治眾生虛誑三業也。如是等眾生。若遇阿彌陀如來平等光照。若聞阿彌陀如來平等意業。是等眾生。皆得解脫。入如來家。畢竟得平等意業。凡心有知。則有所不知。聖心無知。故無所不知。無知而知。知即無知。

（5）何者莊嚴大眾功德成就。偈言。天人不動眾。清淨智海生。

（6）何者莊嚴上首功德成就。偈言。如須彌山王。勝妙無過者。

（7）何者莊嚴主功德成就。偈言。天人丈夫眾。恭敬繞瞻仰。

（8）何者莊嚴不虛作住持功德成就。偈言。觀佛本願力。遇無空過者。能令速滿足。功德大寶海。

不虛作住持功德成就者。蓋是阿彌陀如來本願力也。依本法藏菩薩四十八願。今日阿彌陀如來自在神力。願以成力。力以就願。願不徒然。力不虛設。力願相符。畢竟不差。

18、即見彼佛。未證淨心菩薩。畢竟得證平等法身。與淨心菩薩。與上地諸菩薩。畢竟同得寂滅平等故。

（1）平等法身者。八地已上法性生身菩薩也。寂滅平等者。即此法身菩薩所證寂滅平等之法也。以得此寂滅平等法故。名為平等法身。以平等法身菩薩所得故。名為寂滅平等法也。

（2）菩薩得報生三昧。以三昧神力。能一處一念一時。遍十方世界。種種供養一切諸佛。及諸佛大會眾海。能於無量世界無佛法僧處。種種示現種種教化。度脫一切眾生。常作佛事。初無往來想。供養想。度脫想。是故此身名為平等法身。此法名為寂滅平等法。

（3）未證淨心菩薩者。初地已上七地已還諸菩薩也。此菩薩亦能現身。若百若千若萬若億。若百千萬億。無佛國土施作佛事。要須作心入三昧乃能。非不作心。以作心故。名為未得淨心。

（4）菩薩於七地中。得大寂滅。上不見諸佛可求。下不見眾生可度。欲捨佛道。證於實際。爾時若不得十方諸佛神力加勸。即便滅度。與二乘無異。菩薩若往生安樂。見阿彌陀佛。即無此難。

（5）經言。設我得佛。他方佛土諸菩薩眾來生我國。究竟必至一生補處。除其本願自在所化。為眾生故被弘誓鎧。積累德本。度脫一切。遊諸佛國。修菩薩行。供養十方諸佛如來。開化恆沙無量眾生。使立無上正真之道。超出常倫諸地之行。現前修習普賢之德。若不爾者。不取正覺。

（6）案此經推。彼國菩薩。或可不從一地至一地。

（7）有人聞釋迦如來。證羅漢於一聽。制無生於終朝。謂是接誘之言。非稱實之說。聞此論事。亦當不信。夫非常之言。不入常人之耳。謂之不然。亦其宜也。

19、略說八句。示現如來自利利他功德莊嚴次第成就。應知。

既知國土相。應知國土之主。是故次觀佛莊嚴功德。先觀座。次觀佛莊嚴身業。觀佛莊嚴口業。觀莊嚴心業。既知三業具足。應為人天大師。堪受化者是誰。是故次觀大眾功德。宜知上首是佛是主。次觀莊嚴不虛作住持。八句次第成已。

/VERSE/（二）觀菩薩。

20、云何觀察菩薩莊嚴功德成就。菩薩有四種正修行功德。應知。

21、真如是諸法正體。體如而行。則是不行。不行而行。名如實修行。體唯一如。而義分為四。是故四行以一正統之。

22、何者為四。（1）於一佛土身不動搖。而遍十方種種應化。如實修行。常作佛事。偈言。安樂國清淨。常轉無垢輪。化佛菩薩日。如須彌住持。開諸眾生淤泥華故。23、八地已上菩薩。常在三昧。以三昧力。身不動本處。而能遍至十方。供養諸佛。教化眾生。無垢輪。佛地功德也。佛地功德。無習氣煩惱垢。佛為諸菩薩。常轉此法輪。諸大菩薩。亦能以此法輪開導一切。無暫時休息。故言常轉。淤泥華。喻凡夫在煩惱泥中。為菩薩開導能生佛正覺華。紹隆三寶。常使不絕。

24、（2）彼應化身。一切時不前不後。一心一念。放大光明。悉能遍至十方世界。教化眾生。種種方便。修行所作。滅除一切眾生苦故。偈言。無垢莊嚴光。一念及一時。普照諸佛會。利益諸群生。

25、（3）彼於一切世界。無餘照諸佛會大眾。無餘廣大無量供養恭敬讚歎諸佛如來功德。偈言。雨天樂華衣。妙香等供養。讚諸佛功德。無有分別心。

26、無餘者。明遍至一切世界。一切諸佛大會。無有一世界一佛會不至也。肇公言。法身無像。而殊形並應。至韻無言。而玄籍彌布。冥權無謀。而動與事會。蓋斯意也。

27、（4）彼於十方一切世界無三寶處。住持莊嚴佛法僧寶功德大海。遍示令解如實修行。偈言。何等世界無。佛法功德寶。我願皆往生。示佛法如佛。

/VERSE/四、淨入願心。

28、又向說觀察莊嚴佛土。佛。菩薩。功德成就。此三種成就願心莊嚴。應知。

由本四十八願等。清淨願心之所莊嚴。因淨故果淨。非無因他因有也。

29、略說入一法句故。

上國土莊嚴十七句。如來莊嚴八句。菩薩莊嚴四句。為廣。入一法句。為略。何故示現廣略相入。諸佛菩薩有二種法身。一者法性法身。二者方便法身。由法性法身生方便法身。由方便法身出法性法身。此二法身。異而不可分。一而不可同。是故廣略相入。統以法名。菩薩若不知廣略相入。則不能自利利他。

30、一法句者。謂清淨句。清淨句者。謂真實智慧無為法身。

真實智慧者。實相智慧也。實相無相。故真智無知也。無為法身者。法性身也。法性寂滅。故法身無相也。無相故能無不相。是故相好莊嚴。即法身也。無知故能無不知。是故一切種智。即真實智慧也。智慧非作非非作。法身非色非非色。是故言清淨句。

31、此清淨有二種。應知。

一者器世間清淨。如向說十七種莊嚴佛土功德成就。二者眾生世間清淨。如向說八種莊嚴佛功德成就。四種莊嚴菩薩功德成就。如是一法句。攝二種清淨義。

32、眾生為別報之體。國土為共報之用。體用不一。所以應知。

33、然諸法心成。無餘境界。眾生及器。復不得異。不得一。不一則義分。不異同清淨。器者。用也。謂彼淨土。是彼清淨眾生之所受用。故名為器。如淨食用不淨器。以器不淨故。食亦不淨。不淨食用淨器。食不淨故。器亦不淨。要二俱潔。乃得稱淨。是以一清淨名。必攝二種。

/VERSE/五、善巧攝化。

34、如是菩薩。奢摩他。毗婆舍那。廣略修行。成就柔軟心。

如實知廣略諸法。廣中二十九句。略中一句。莫非實相。

35、如是成就巧方便迴向。

知真實法身。則起真實歸依也。謂說禮拜等五種修行。所集一切功德善根。不求自身住持之樂。欲拔一切眾生苦故。作願攝取一切眾生。共同生彼安樂佛國。

36、無量壽經。三輩生中。皆發無上菩提之心。即是願作佛心。即是度眾生心。即攝取眾生生淨佛國土心。若人不發無上菩提心。不得往生也。迴向。謂以己所集一切功德。施與一切眾生共向佛道。巧方便者。謂作願攝取一切眾生。共同生彼安樂佛國。彼佛國即是畢竟成佛道路無上方便也。

/VERSE/六、離菩提障。

37、菩薩如是善知迴向成就。即能遠離三種菩提門相違法。

（1）依智慧門。不求自樂。遠離我心貪著自身故。

（2）依慈悲門。拔一切眾生苦。遠離無安眾生心故。

（3）依方便門。憐愍一切眾生心。遠離供養恭敬自身心故。

/VERSE/七、順菩提門。

38、菩薩得三種隨順菩提門法滿足故。何等三種。

（1）無染清淨心。以不為自身求諸樂故。

（2）安清淨心。以拔一切眾生苦故。

（3）樂清淨心。以令一切眾生得大菩提。攝取眾生生彼國土。

/VERSE/八、名義攝對。

39、般若。達如之慧。方便。通權之智。達如則心行寂滅。通權則備省眾機。智慧方便。相緣而動。相緣而靜。動不失靜。智慧之功也。靜不廢動。方便之力也。是故智慧慈悲方便。攝取般若。般若攝取方便。若不依智慧方便。菩薩法則不成就。

40、貪著自身。無安眾生心。供養恭敬自身心。此三種法。障菩提心。應知。

無染清淨心。安清淨心。樂清淨心。此三種心。成就妙樂勝真心。應知。

/VERSE/九、願事成就。

41、菩薩智慧心。方便心。無障心。勝真心。能生清淨佛國土。應知。

42、菩薩摩訶薩隨順五種法門。所作隨意自在成就。

身業禮拜。口業讚歎。意業作願。智業觀察。方便智業迴向。此五種業和合。則是隨順往生淨土法門自在業成就。

/VERSE/十、利行滿足。

43、復有五種門。漸次成就五種功德。

以禮拜阿彌陀佛。為生彼國故。得生安樂世界。是名入第一門。以讚歎阿彌陀佛。隨順名義稱如來名。依如來光明智相修行故。得入大會眾數。是名入第二門。以一心專念作願生彼。修奢摩他寂靜三昧行故。得入蓮華藏世界。是名入第三門。以專念觀察彼妙莊嚴。修毗婆舍那故。得到彼處。受用種種法味樂。是名入第四門。

以大慈悲。觀察一切苦惱眾生。示應化身。迴入生死園煩惱林中。遊戲神通。至教化地。以本願力迴向故。是名出第五門。

44、示應化身。如法華經普門示現之類也。遊戲有二義。一者自在義。二者度無所度義。雖度無量眾生。而實無一眾生得滅度者。示度眾生。如似遊戲。

45、菩薩入四種門。自利行成就。菩薩出第五門。迴向利益他行成就。如是修五念門行。自利利他。速得成就阿耨多羅三藐三菩提。

46、經言。十方無礙人。一道出生死。凡是生彼淨土。及彼菩薩人天所起諸行。皆緣阿彌陀如來本願力故。超出常倫諸地之行。現前修習普賢之德。後之學者。聞他力可乘。當生信心。勿自局分也。

無量壽修多羅優婆提舍願生偈略解義竟
`);
</script>
