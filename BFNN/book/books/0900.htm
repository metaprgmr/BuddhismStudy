
<html>
<head>
<meta http-equiv=Content-Type content="text/html; charset=utf-8">
<title>佛說阿彌陀經疏鈔演義會本（卷第一）</title>
<link rel="stylesheet" href="book.css">
</head>
<body lang=ZH-TW background="textbackground.jpg" bgcolor="#ffffff" class="Normal">
<div class=bookClean style='layout-grid:18.0pt'> 
<p class=TITLE>佛說阿彌陀經疏鈔演義會本（卷第一）</p>
<LNSP></LNSP>
<p class=TEXT030C>明古杭雲棲寺沙門袾宏述</p>
<p class=TEXT030C>明古杭雲棲寺古德演義</p>
<p class=TEXT030C>民國華藏蓮社淨空會本</p>
<LNSP></LNSP>
<p class=KEPAN>佛說阿彌陀經疏鈔演義本卷第一</p>
<LNSP></LNSP>
<p class=TEXT>【演】題義</p>
<LNSP></LNSP>
<p class=TEXT>開卷。佛說等八字是法題。後學等十二字是人題。</p>
<LNSP></LNSP>
<p class=TEXT>法題下。自細釋。今入文之先。理應略陳總一。題中約有四對。一通別一對。通則經之一字。別則佛說等五字。二能所一對。能是能詮。即經之一字。所即所詮。即上五字。三教理一對。佛說經是教。阿彌陀即是理。四人法一對。佛說即是人。阿彌陀即是法。</p>
<LNSP></LNSP>
<p class=TEXT>首佛字。即釋迦牟尼佛。從兜率降生王宮。為悉達太子。出家苦行六年。成等正覺者。若釋其義。則佛字是梵語。此翻覺者。謂覺了性相之者。具有三義。一自覺。覺知自心本無生滅。二覺他。覺一切法無不是如。三覺滿。二覺理圓稱之為滿。若準起信亦彰三義。一始覺。即能證智。二本覺。即所證理。三究竟覺。即智與理冥。始本不二。今經所云佛者。乃是三覺俱圓。釋迦世尊也。又佛地論。說佛有其十義。天台六即。華嚴十身。詳具後文。</p>
<LNSP></LNSP>
<p class=TEXT>說者。以宣演得名。暢悅為義。四無礙辯為體。暢則暢出世之本懷。悅則悅眾生之獲益。今以如來久修久證念佛三昧。蘊之在懷。適得機宜。隨以四辯宣演。暢悅本懷。令隨機獲益。故云說也。</p>
<LNSP></LNSP>
<p class=TEXT>阿彌陀。是梵語。此云無量。以功德智慧身相光明一切皆悉無量故。是無量佛往昔因中。為法藏比丘時。發四十八願。今在西方攝念佛人歸于淨土。故釋迦如來為眾宣揚也。</p>
<LNSP></LNSP>
<p class=TEXT>經者。釋有多種。不出常法貫攝四義。常者三世不易。一切諸佛皆如是說故云常。法者十界同軌。四聖六凡由之解脫故云法。貫者貫穿所應知義。若無文字。無以貫穿義理。煥然可觀故云頁。攝者攝持一切眾生。若無語言。不能開曉眾生出生死海故云攝。千葉良規。百靈常軌。詮真利物。目為經也。</p>
<LNSP></LNSP>
<p class=TEXT>又此經。唐譯為稱讚淨土佛攝受經。今為此名者。以佛名人所樂聞。又一切功德。言佛便周故。</p>
<LNSP></LNSP>
<p class=TEXT>疏者。竦也。通也。謂經中義理甚深微妙。未易窺測故。以疏竦通。使無疑滯也。又亦疏理之義。古云。人有髮兮。旦旦疏理。身有心兮。胡不如是。今乃疏理經中奧理。使人得開通心地也。</p>
<LNSP></LNSP>
<p class=TEXT>鈔者。抄略也。隨順本疏略加解釋。使經疏妙義渙然冰釋也。</p>
<LNSP></LNSP>
<p class=TEXT>卷者。卷懷之義。一軸之中包含無盡義理。無量法門故。人題中。學者。效也。後覺者。必效先覺之所為。故古人有大徹之後。乃終身居學地者。今大師自稱後學。亦此意也。古杭。古稱杭州。南宋建都更名臨安。今日杭州復古也。雲棲寺名。在五雲山之麓。先是山之巔。有五色瑞雲盤旋其上。因以名山已。而五雲飛集山西塢中。經久不散。時人異之。號為雲棲塢。宋時有志逢禪師建寺。號曰雲棲寺。歲久蕪廢。大師愛其岑寂。趺坐其間。時人為之搆室。寺復興焉。</p>
<LNSP></LNSP>
<p class=TEXT>沙門。此云勤息。勤修戒定慧。息滅貪瞋癡也。有勝道。說道。活道。汙道四種不同。勝即佛菩薩等。說謂說正法者。活謂修善品者。汙謂諸邪行者。袾宏。是法諱。號蓮池。仁和人。從性天和尚祝髮。遍參知識。於笑巖處有所契入。遂結茅深谷主張淨土。僧臘五旬。世壽八十。化緣既畢。念佛而逝。述者。傳述也。樂記云。知禮樂之情能作。識禮樂之文能述。作者謂之聖。述者謂之賢。此經雖有古疏數家行世。詞雖切而太簡。理微露而不彰。今茲疏鈔。合天台。賢首。會性相二宗。事理雙融。宗說兼暢。言先聖之欲言。發前賢之未發。可謂千古獨創。今言述者。乃謙詞也。</p>
<LNSP></LNSP>
<p class=TEXT><b>【疏】此經疏鈔。大文分三。初通序大意。二開章釋文。三結釋咒意。為順諸經序。正。</b><b>流通。三分。亦順淨業信行願故。</b></p>
<LNSP></LNSP>
<p class=TEXT>【演】科分科中通序大意者含二義。一通序一經大意。以明性贊經二科。發揮自性彌陀。唯心淨土。為修持之本。然後依解起行。執持名號。求願往生。其鈍根者。單由事相。專持名號亦得往生。三根普被。上下兼收。作末法最後方便。為一經大旨也。二通序作疏大意。以感時述意二科。明此一經。事理雙融。性相通備。時機執性執相。各滯一邊。至令廣大法門。迷而不覺。故竭思累載。數易韋編。作此疏鈔也。</p>
<LNSP></LNSP>
<p class=TEXT>開章者。是別開章段。即總啟十門是。釋文者。是消釋經文。即別解文義是。意雖明。本文未委。故別開章段。銷釋經文。使一經玄又委悉詳盡。人人曉了也      結釋咒意者。咒本不可釋。而咒意可釋。咒意者。拔業根生淨土也。此咒本不附經。而今歸結於此為之解釋者。正顯此淨土法門。顯密圓通事理無礙也。又見此持名念佛。是大神咒。大明咒呢。。無上無等等咒也。序。正。流通三分者。晉道安法師。判釋東流一代時教。為序。正。流通三分。序者端緒也。如絲之得緒。能盡一繭之絲。經之得序。能知一經之旨。又序者東西牆也。如觀牆序。則知堂奧之淺深。觀首序。則明全經之妙義。正宗者。一經正所宗尚。如法華之唯有一乘法。無二亦無三。楞嚴之發明常住真心。專修圓照三昧。此經之依正清淨。信願往生是也。前之序。正序此。後之流通。正流通此也。流者無住。通者無塞。使此妙法。自此界以及他方。由現在以及未來。無有留礙。名為流通。為順者。言剖出經心。方挈出塵之端緒。故通序順序分。隨文入觀。方知大道之攸歸。故開章順正宗分。拔業障根。自然流入清淨海。故結釋順流通分。淨業者。業居苦之先。煩惱之後。十法界不同。皆由所作之業不同。古云。假使百千劫。所作業不亡。又云。佛十力中。業力甚深。又云。十方諸國土。皆依業力生。故業不可不淨。信者不疑之謂。於淨土妙理。深信不疑。行者趨造之謂。於彌陀名號。念念明了。願者樂欲之謂。於極樂世界心心向往。此淨土三資糧也。亦順者。契其大端。自能深忍。故通序順信資。善讀經者。隨文入觀。故開章順行資。識所攸歸。無不向慕。故結釋順願資。</p>
<LNSP></LNSP>
<p class=TEXT>初通序大意五初明性。二讚經。三感時。四述意。五請加。</p>
<LNSP></LNSP>
<p class=TEXT>【演】初明性者。性即常住真心。全體是極樂世界阿彌陀佛。初明者。恐人認阿彌陀佛在自性之外。故古云。若認他是佛。自己卻成魔。又云。求人不如求自己。但以無始暗動。障此靜明。故託彼名號。顯我自心耳。然西方亦實有阿彌陀佛。而即此西方佛。亦不在自心外。即事即理。即理即事。大師恐狂愚錯認。故首明也。二贊經者。經即佛說阿彌陀經。讚者。以此經是一大藏中第一方便故。是十方諸佛同所贊歎故。以四字名號。普接三根。直通五教故。以依經執持能顯自性。於一生中。可從博地。直登十地故。</p>
<LNSP></LNSP>
<p class=TEXT>三感時者。時。即今末法之時。感者。以時丁末法。根多淺薄。法門中人非愚即狂。故微妙法門。或攘臂排為小教。或大笑斥作權乘。又或終日唯動數珠。或窮年但數黃荳。大師婆心甚切。能不為之傷心也。</p>
<LNSP></LNSP>
<p class=TEXT>四述意者。意即大師作疏之意。述。陳也。與前述字解稍異。大師本意。全在兼利。欲發起眾生之真信。故極論念佛之宏功爾。蓋欲以一句彌陀。遍引群生出於苦海。那容不饒舌耶。</p>
<LNSP></LNSP>
<p class=TEXT>五請加者。加是三寶加被。請者。祈請也。佛滅度後。凡有著述。皆皈三寶冥希加被。良以自己一人心力有限。而佛具無緣大慈。能令精誠祈請者。自得勝智。故請加也。</p>
<LNSP></LNSP>
<p class=KEPAN>初明性</p>
<LNSP></LNSP>
<p class=VERSE>靈明洞徹。湛寂常恆。非濁非清。無背無向。大哉真體不可得而思議者。其唯自性歟。</p>
<LNSP></LNSP>
<p class=TEXT>【演】【通序】靈明二句是純真。非濁二句是絕妄。靈明是照洞徹。言此照體橫遍十方。湛寂是寂常桓。言此寂體豎窮三際。即楞嚴所謂。常住妙明不動周圓也。</p>
<LNSP></LNSP>
<p class=TEXT>修證即不無。染污即不得故非濁。一切浮塵相。無非妙覺體故非清。迷時似背。而此本不屬迷故無背。悟時似向。而此本不屬悟故無向。即圓覺所謂。一切眾生本來成佛。生死涅槃猶如昨夢也。</p>
<LNSP></LNSP>
<p class=TEXT>大哉。是贊詞。以非幻不滅。故云真體。見猶離見。見不能及。有何可思。三世諸佛。到此口桂壁上。有何可議。其唯者。歸結之辭。</p>
<LNSP></LNSP>
<p class=TEXT><b>【疏】通序經意。大文分五。自初明性。乃至五請加。今初明性。此經蓋全彰自性。又諸經皆不離自性。故首標也。</b></p>
<LNSP></LNSP>
<p class=TEXT>【演】此經以自性為宗者。自性謂眾生性德之佛。非自非他。非因非果。即是圓常大覺之體。而此經所談行法。正為顯此之覺體。蓋以據乎心性。稱彼名號。名號可彰。託彼名號。觀于心性。心性易發也。又復經中一切依正。皆彰我自心。無量光即自性照。無量壽即自性寂。觀音即自性悲。勢至即自性智。聲聞即自性真。菩薩即自性俗。種種莊嚴。即自性萬德萬行。若一毫法從心外生。則不名為大乘法也。</p>
<LNSP></LNSP>
<p class=TEXT>問。全彰自性。乃屬華嚴。降此以還。何得有此。答。華嚴乃諸經王。諸經皆華嚴眷屬。今經以華嚴性海為宗。既宗華嚴。何妨約性。又諸經從法華開顯之後。不論何經。總皆玄妙。皆可稱性故。</p>
<LNSP></LNSP>
<p class=TEXT>諸經不離自性者。三乘十二分教。教教皆歸妙性。言言盡攝真如。若離自性。皆為魔境故。</p>
<LNSP></LNSP>
<p class=TEXT><b>【疏】靈者靈覺。明者明顯。日月雖明。不得稱靈。今惟至明之中。神解不測。明不足以盡之。故曰靈明。</b></p>
<LNSP></LNSP>
<p class=TEXT>【演】靈覺者。不同木石之無心。虛空之頑冥。明顯者。體露堂堂。無遮無障不得稱靈者。日以陽明照晝。月以清涼照夜。雖有光明。而不顯靈覺。彼既不自顯。人自不得稱也。無緣而照。勿慮而知。謂之神解。大地莫能識其端。至聖猶未窮其頂。謂之不測。</p>
<LNSP></LNSP>
<p class=TEXT><b>【疏】徹者通也。洞者徹之極也。日月雖遍。不照覆盆。是徹而未徹。今此靈明。輝天地。透金石。四維上下。曾無障礙。蓋洞然之徹。靡所不徹。非對隔說通之徹。云洞徹也。</b></p>
<LNSP></LNSP>
<p class=TEXT>【演】不照覆盆者。以日月之光屬相。不屬性故。輝天地透金石者。以心光遍乎法界。一切諸法無非佛法故。靡所不徹者。若通與隔對。是通還成隔。非對隔說通之徹。乃真徹也。</p>
<LNSP></LNSP>
<p class=TEXT><b>【疏】湛者不染。寂者不搖。大地雖寂。不得稱湛。今惟至寂之中。瑩淨無滓。寂不足以盡之。故曰湛寂。</b></p>
<LNSP></LNSP>
<p class=TEXT>【演】不染者。從來不與染法相應。不與諸塵作對。不搖者。萬古如如。無有變異。不得稱湛者。大地雖常自寂然。而土石諸山穢惡充滿不湛也。如淨琉璃。內外瑩徹。謂之瑩淨。寸絲不挂。纖塵不立。謂之無滓。</p>
<LNSP></LNSP>
<p class=TEXT><b>【疏】恆者久也。常者恆之極也。大地雖堅。難逃壞劫。是恆而未恆。今此湛寂。推之無始。引之無終。亙古亙今。曾無變易。蓋常然之恆。無恆不恆。非對暫說久之桓。云常恆也。</b></p>
<LNSP></LNSP>
<p class=TEXT>【演】難逃壞劫者。以三災到時。劫火洞然須彌七金。悉為灰燼故。推之無始。引之無終者。以真如自體。非前際生。非後際滅。畢竟常恒。不斷不異故。無恒不恒者。恒外有不恒。此恒亦非恒。恒不恒二邊俱遣。乃真恒也。</p>
<LNSP></LNSP>
<p class=TEXT><b>【疏】非濁者。云有則不受一塵。</b></p>
<LNSP></LNSP>
<p class=TEXT>【演】云有。不受一塵者。濁者。有也。具足諸法。方謂之有。今自性離一切法差別之相。所謂非有相。非無相。非雙亦相。非雙非相。非一相。非異相。非非一非異相。非一異俱相。是不立一塵非有也。何濁之有。</p>
<LNSP></LNSP>
<p class=TEXT><b>【疏】非清者。云無則不捨一法。</b></p>
<LNSP></LNSP>
<p class=TEXT>【演】云無。不捨一法者。清者。無也。不立一塵。方謂之無。今自性滿足一切功德。所謂有大智慧光明義故。遍照法界義故。真實識知義故。常樂我淨義故。乃至滿足無有所少義故。名為如來藏。是不捨一法非無也。何清之有。</p>
<LNSP></LNSP>
<p class=TEXT><b>【疏】無背者。縱之則無所從去。</b></p>
<LNSP></LNSP>
<p class=TEXT>【演】捨此而有所去。方可謂之背。今則匪離跬步。湧現寶花。不出戶庭。圍繞行樹。雖欲縱之。將去何所故無背。</p>
<LNSP></LNSP>
<p class=TEXT><b>【疏】無向者。迎之則無所從來。</b></p>
<LNSP></LNSP>
<p class=TEXT>【演】迎之而有自來。方可謂之向。今則無行無住。如是而來。不動不起。如是而來。若欲迎之。從何所迎故無向。</p>
<LNSP></LNSP>
<p class=TEXT><b>【疏】言即此靈明湛寂者。不可以清濁向背求也。舉清濁向背。意該善惡聖凡有無生滅增減一異等。</b></p>
<LNSP></LNSP>
<p class=TEXT>【演】意該善惡凡聖等者。孟子道性善。天台說性惡。一則就事造邊說。一則就理具邊說。今則如實空中。善既不立。惡亦何存。祖云。廓然無聖非聖也。經云。凡夫者。即非凡夫非凡也。有無如上。性無前際非生也。性無後際非滅也。本自具足。無法可增非增也。本無一物。無法可減非減也。染淨千差非一也。一味平等非異也。以一切言說假名無實。但隨妄念不可得故。</p>
<LNSP></LNSP>
<p class=TEXT><b>【疏】大哉二句。讚辭。大者當體得名。具遍常二義。以橫滿十方。豎極三際。更無有法可與為比。非對小言大之大也。</b></p>
<LNSP></LNSP>
<p class=TEXT>【演】當體得名者。常言大者。對小之稱。今則不然。直指性體。名之曰大。具常遍二義者。涅槃云。所言大者。名之為常。此明體無變易。又言大者。其性廣博。猶若虛空。此明體性周遍。無法可比者。世間最大。莫若虛空。經云。迷妄有虛空。空乃有始。此法無始。又云。一人發真歸元。十方虛空悉皆消殞。空乃有終。此法無終。是豎窮無法可比也。又云。十方虛空生汝心內。猶如片雲點太清裏。空乃有際。此法無際。是橫遍無法可比也。喻金喻月。亦復如是無可比也。</p>
<LNSP></LNSP>
<p class=TEXT><b>【疏】真者不妄。以三界虛偽。唯此真實。所謂非幻不滅。不可破壞。故云真也。</b></p>
<LNSP></LNSP>
<p class=TEXT>【演】三界虛偽。唯此真實者。虛者不實。如空中花。本無所有。偽者不真。如輸似金畢竟非金。所謂太山有崩裂。大海有枯竭。一切榮華。皆有衰謝。一切眷屬。皆有別離也。唯有真如諸法中實。所謂有物先天地。無形本寂寥。能為萬象主。不逐四時凋是也。</p>
<LNSP></LNSP>
<p class=TEXT>非幻不滅。出圓覺經。經云。幻身滅故。幻心亦滅。幻心滅故。幻塵亦滅。幻塵滅故。幻滅亦滅。幻滅滅故。非幻不滅。蓋謂此性無有變異。畢竟常住。不同諸幻終消滅也。</p>
<LNSP></LNSP>
<p class=TEXT>不可破壞。出起信論。論云。從本以來。離諸名相。畢竟平等。不可破壞。蓋謂此性在染不破。法身不壞。不同有為可破壞也。</p>
<LNSP></LNSP>
<p class=TEXT><b>【疏】體者。盡萬法不出一心之體。體該相用。總而名之曰真體也。</b></p>
<LNSP></LNSP>
<p class=TEXT>【演】萬法不出一心之體者。謂一切萬法皆吾心體。非離萬法別有心體。起信云。心真如者。即是一法界大總相法門體。楞嚴云。此見及緣。元是菩提。妙淨明體。又云。一切浮塵諸幻化相。其性真為妙覺明體。所謂撲落非他物。縱橫不是塵。山河及大地。全露法王身也。體該相用名之為體者。起信云。一者體大。謂一切法真如平等不增減故。二者相大。謂如來藏具足無量性功德故。三者用大。能生一切世間出世間善因果故。今則若相若用。俱歸此體為真體也。</p>
<LNSP></LNSP>
<p class=TEXT><b>【疏】不可思議者。如上明而復寂。寂而復明。清濁不形。向背莫得。則心言路絕。無容思議者矣。</b></p>
<LNSP></LNSP>
<p class=TEXT>【演】不可思議者下。是先合解。心言路絕。謂從本以來。離言說相。離心緣相。一切法不可說。不可念。名為真如故。</p>
<LNSP></LNSP>
<p class=TEXT><b>【疏】不可思者。所謂法無相想。思則亂生。經云。汝暫舉心。塵勞先起。是也。又法無相想。思亦徒勞。經云。是法非思量分別之所能及。是也。故曰心欲緣而慮亡也。</b></p>
<LNSP></LNSP>
<p class=TEXT>【演】不可思者下。是次分解。法無相想。謂有相可思。無相難思。汝暫舉心。塵勞先起。是思之有過也。思亦徒勞。是思之無功也。心欲緣而慮亡者。舉心欲緣。思慮先亡。以真如無相想。即心絕故。</p>
<LNSP></LNSP>
<p class=TEXT><b>【疏】不可議者。所謂理圓言偏。言生理喪。經云。凡有言說。皆成戲論。是也。又理圓言偏。言不能盡。經云。一一身具無量口。一一口出無量音。如善天女。窮劫而說。終莫能盡。是也。故曰口欲談而詞喪也。又此經原名不可思議。故用此四字總讚前文。蓋是至理之極名也。</b></p>
<LNSP></LNSP>
<p class=TEXT>【演】理圓者。理性圓融。不可分析。如一多交徹。大小互融。真妄交參。染淨不二等。言偏者。如言一則遺多。言大則失小。談真則違俗。說染則違淨等。所謂開口成雙橛。揚眉落二三也。是言之有過也。言不能盡。是言之無功也。口欲談而詞喪者。開口欲談。言謂先喪。以至理絕言。無容措口故。如善天女者。華嚴云。自在天王有天采女名曰善口。於其口中出一音聲。則與百千種樂而共相應等。</p>
<LNSP></LNSP>
<p class=TEXT>至理極名者。如名真如。則可以不妄不變思議。或名圓覺。則可以滿足虛靈思議。或名佛性。則可以離過絕非思議。皆非至理極名。今名不可思議。則至理之極名無以加也。</p>
<LNSP></LNSP>
<p class=TEXT><b>【疏】末句結歸。言如是不可思議者。當是何物。惟自性乃爾。言性有二。兼無情分中。謂之法性。獨有情分中。謂之佛性。今云自性。且指佛性而言也。性而曰自。法爾如然。非作得故。是我自己。非屬他故。此之自性。蓋有多名。亦名本心。亦名本覺。亦名真知。亦名真識。亦名真如。種種無盡。統而言之。即當人靈知靈覺本具之一心也。今明不可思議者。惟此心耳。更無餘物有此不思議體與心同也。</b></p>
<LNSP></LNSP>
<p class=TEXT>【演】法性佛性者。智度論云。佛名曰覺。法名不覺。是乃以智為佛。以理為法。賢首據此。故云。無情無知覺。指其性為法性。有情有知覺。指其性為佛性。然二性雖分屬情與無情。法性亦可通有情。以眾生乃諸法中之一法故。故曰。兼無情分中謂之法性。佛性唯局有情。不通無情。以木石等無知覺故。故曰。獨有情分中謂之佛性。</p>
<LNSP></LNSP>
<p class=TEXT>且指佛性而言者。自性實通二種。如華嚴云。若人欲識真空理。心內真如還遍外。情與無情同一體。處處皆同真法界。今云爾者。但以此經重一心念佛求願往生。乃借彼佛境顯我自心故。且指有情佛性也。性而曰自。自有二義。一自然之自。二自己之自。法爾如然非作得者。妙性天然。不因修得。迷時無失。悟時無得。有物渾成。本自如如故。此自然之自也。是我自己非屬他者。以外道。或計自然。或計因緣。或計虛空。或計天與。不一而足。此皆迷己為物所轉。不知此性本非天降。不屬地生。亦非人與。乃當人自己不屬於他故。此自己之自也。對萬法曰本心。對始覺日本覺。無知之知謂真知。無識之識謂真識。無有虛妄。無有變異。名為真如。</p>
<LNSP></LNSP>
<p class=TEXT><b>【疏】若就當經。初句即無量光。洞徹無礙故。二句即無量壽。常恆不變故。三四句即靈心絕待。光壽交融。一切功德皆無量故。五句總讚。即經云。如我稱讚阿彌陀佛不可思議功德。末句結歸。言阿彌陀佛全體是當人自性也。</b></p>
<LNSP></LNSP>
<p class=TEXT>【演】若就當經下。是解釋序文已竟。下復配屬諸經。今先就當經配光壽也。絕待交融者。光與壽似對待法。而其實舉光則融壽。舉壽則融光。原非二物。有何對待。一切功德。謂無漏性功德。無量者。具足圓滿不可思議也。而以此句。當非濁非清二句者。以但有清濁向背。即有對待不融通。便不是性功德。便非無量。今無清濁向背。是一切功德皆無量也。全體是當人者。謂梵語阿彌陀。此云無量壽。無量光。而自性寂。即是無量壽。自性照。即是無量光。寂照不二。即是光壽交融。則阿彌陀佛。豈不即是當人自性。</p>
<LNSP></LNSP>
<p class=TEXT><b>【疏】又初句明無不照。即用大。二句靜無不含。三四句迥絕二邊。即體大。五句總讚。所謂即三即即一。雙泯雙存。辭喪慮亡。不可思議。末句亦結歸自性也。</b></p>
<LNSP></LNSP>
<p class=TEXT>【演】又初句明無下。配三大也。用大者。謂眾生心具有無邊妙用。論云。三者用大。能生一切世間出世間善因果故。今此靈明無所不照。即是能生一切世出世善因果也。相大者。謂眾生心具有如來智慧德相。論云。二者相大。謂如來藏具足無量性功德故。今此湛寂無所不含。即是具足無量性功德也。體大者。謂眾生心是一法界大總相法門體。論云。一者體大。謂一切法真如平等不增減故。今此靈心絕待。迥絕二邊。即是不增不減一味平等也。即三即一。雙泯雙存者。體非相用。乃至用非體相即三也。而又離體無相用。離相無體用等即一也。一即三則一泯。三即一則三泯雙泯也。而又一即三則三存。三即一則一存雙存也。存時即泯。泯時即存。非泯非存。不可思議。</p>
<LNSP></LNSP>
<p class=TEXT><b>【疏】又初句言照。即般若德。二句言寂。即解脫德。三四句言寂照不二。即法身德。五句總讚。末句結歸。例上可知。</b></p>
<LNSP></LNSP>
<p class=TEXT>【演】又初句言照下配三德。智慧光明遍照法界名為般若。離一切染得大自在名為解脫。心體離念法界一相名為法身。是三種皆具常樂我淨四德。故皆云德。然有果上修成三德。因中性具三德。今指因中性具而言也。</p>
<LNSP></LNSP>
<p class=TEXT><b>【疏】又以四法界會之。則清濁向背。是事法界。靈明湛寂。是理法界。靈明湛寂而不變隨緣。清濁向背而隨緣不變。是理事無礙法界。不可思議。是事事無礙法界。以此經分攝於圓。亦得少分事事無礙故。末言自性。亦是結屬四法界歸一心也。</b></p>
<LNSP></LNSP>
<p class=TEXT>【演】又以四法界下配四法界。法者。軌則也。界有性分二義。事法界界字是分義。以眾生色心等法。一一差別各有分劑故。理法界界字是性義。以眾生色心等法。雖有差別同一體性故。事理無礙法界者。理由事顯。事得理成。理事互融。性分交徹故。事事無礙法界者。一切分齊事法稱性融通。一多相即。大小互融。重重無盡故。不可思議。配事事無礙者。以前三法界。同教一乘。猶可思議。後一唯華嚴別教一乘。不可思議也。分攝於圓者。或曰。事事無礙。唯屬華嚴。今經何得有此。故曰。一代時教。唯華嚴為圓。圓為能攝一切。故諸經無不攝歸華嚴。今此經有少分事事無礙。故得分攝於圓也。</p>
<LNSP></LNSP>
<p class=TEXT>然通序大意先明性者。一切法門全歸自性。千經所演無有餘因。今此念佛往生。必先明自性彌陀為本。然後一心稱名求願往生。必於寶剎速證無生。直入聖階度生亦廣。所謂先悟昆盧法界。後修普賢行門也。設使不明性體。罔意造脩。縱得往生。祗成末品。先明自性意在斯乎。</p>
<LNSP></LNSP>
<p class=TEXT339>二讚經二試經　初總讚。二別讚。</p>
<LNSP></LNSP>
<p class=KEPAN>初總讚</p>
<LNSP></LNSP>
<p class=VERSE>澄濁而清。返背而向。越三祇於一念。齊諸聖於片言。至哉妙用。亦不可得而思議者。其惟佛說阿彌陀經歟。</p>
<LNSP></LNSP>
<p class=TEXT>【演】澄濁二句。先敘工夫。三祇二句。次贊超勝。澄濁而清者。以佛名號投于亂心。亂心不得不淨。如水清珠投于濁水。濁水不得不清也。返背而向者。一向流落他鄉。不思故國。今則迴神寶剎將覲慈尊也。一念是智。片言是境。越僧祇謂智超勝。齊諸聖是境妙圓。僧祇者。無數劫也。</p>
<LNSP></LNSP>
<p class=TEXT>問。三祇行滿。即坐道場成正覺。今念佛者。縱得往生尚未得佛。何乃便越三祇耶。答。今三祇是約信解。以三昧功成之人。雖功行未滿。而法身已明。三祇極果已解了故。亦可言超也。此約解言。不論功行。又越僧祇是實語。不必但約解說。以三祇行滿。方得成佛。此是藏教果頭佛。今經是圓頓教。但得上生即登初地。而果頭佛上與圓教七信齊。豈不是越僧祇于一念。</p>
<LNSP></LNSP>
<p class=TEXT>妙用有二。在如來說經。是利生之妙用。以四字遍引眾生出於苦海。豈非至妙。在眾生持名。是自利之妙用。以四字直使初心登乎智地。又豈非至妙。</p>
<LNSP></LNSP>
<p class=TEXT><b>【疏】上言靈明湛寂之體。本無清濁向背。畢竟平等。惟是一心。今謂約生滅門。以不如實知真如法一故。不覺心起而有其念。則無明所覆。失本流末。渾亂真體。故名曰濁。</b></p>
<LNSP></LNSP>
<p class=TEXT>【演】畢竟平等者。論云。一切諸法。從本以來離諸名相。畢竟平等。唯是一心。今寂照之體。無有清濁向背。正是等同一味。唯一真如。故云畢竟平等。唯是一心也。</p>
<LNSP></LNSP>
<p class=TEXT>約生滅門者。上明性一科。是約真如門說。今讚經。是約生滅門說也。論云。依一心法有二種門。一者心真如門。二者心生滅門。心真如者。即是一法界大總相法門體。心生滅者。依如來藏故有生滅心。所謂不生不滅。與生滅和合。非一非異。名為阿黎耶識云云。此即生滅門也。</p>
<LNSP></LNSP>
<p class=TEXT>以不如實知。不覺有其念者。論云。阿黎耶識有二種義。一者覺義。二者不覺義。所言覺義者。謂心體離念。即是如來平等法身。所言不覺義者。謂不如實知真如法一故。不覺心起而有其念。今釋不知真如法一。謂不了如理一味也。得見心性。心即常住。名如實知。即此不知。即是根本無明。心起有念。即是業相。論云。依不覺故。心動說名為業也。然此雖動念而極微細。緣起一相能所不分。即當黎耶自體分也。</p>
<LNSP></LNSP>
<p class=TEXT>無明所覆。失本流末者。無明。即根本無明。即不如實如也。覆。謂覆蓋真性。本即真性。末謂三細六麤。既失本自流末。渾亂真體者。如楞嚴云。譬如清水。清潔本然。有諸世人。取彼土塵。投於清水。水亡清潔。容貌汨然。名之曰濁。</p>
<LNSP></LNSP>
<p class=TEXT><b>【疏】如澄泥沙。復使淨潔。斯之謂清。即指轉五濁而成清泰也。</b></p>
<LNSP></LNSP>
<p class=TEXT>【演】復使淨潔者。楞嚴云。如澄濁水。貯於淨器。靜深不動。沙土自沈。清水現前。名為初伏客塵煩惱。去泥純水。名為永斷根本無明。</p>
<LNSP></LNSP>
<p class=TEXT><b>【疏】無明所引。棄覺逐塵。違遠真體。故名曰背。</b></p>
<LNSP></LNSP>
<p class=TEXT>【演】無明所引等。此無明。亦即根本無明。覺即本覺。塵即三細六麤。由無明生業相。乃至造業受報。是漸遠真如之覺。隨逐境界之塵。如窮子捨父逃逝。故名曰背。</p>
<LNSP></LNSP>
<p class=TEXT><b>【疏】返其去路。復使歸還。斯之謂向。即指背娑婆而向極樂也。</b></p>
<LNSP></LNSP>
<p class=TEXT>【演】返其去路者。謂不須別尋歸路。即就路還家。便得返身見父。先破執取計名。空其人執。次破相續智相。蕩其法執。次破三細賴耶。歸於覺體。斯之謂向也。</p>
<LNSP></LNSP>
<p class=TEXT><b>【疏】然此且就眾生一期從迷得悟而言。似有澄之返之之跡。而於自性。實無得失。亦無增損。是故時濁時清。水非易性。忽背忽向。人無二身。所謂修證即不無。污染即不得也。</b></p>
<LNSP></LNSP>
<p class=TEXT>【演】修證即不無者。南岳讓禪師參六祖。祖問甚處來。讓云嵩山。祖云。恁麼物。恁麼來。讓云。說似一物即不中。祖云。還假修證否。云。修證即不無。染污即不得。今謂且就眾生一期修證。似有澄返之蹟。修證即不無也。而於自性實無得失增損。染污即不得也。</p>
<LNSP></LNSP>
<p class=TEXT><b>【疏】三祇者。三阿僧祇劫也。僧祇解見後文。言三者。以釋迦成道。從古釋迦至尸棄。歷七萬五千佛。從尸棄至燃燈。歷七萬六千佛。從燃燈至毗婆尸。歷七萬七千佛。云三祇也。備經多劫。遠之又遠。而今不越一念。疾超生死。一念者。即能念阿彌陀佛之一念也。諸聖者。佛及菩薩也。自凡望聖。隔之又隔。而今不出片言。直登不退。</b></p>
<LNSP></LNSP>
<p class=TEXT>【演】不退有四。以未斷煩惱。生同居土。為願不退。破見思。生方便土。為行不退。破塵沙。分破無明。生實報土。為智不退。破三惑盡。生寂光土。為位不退。則不退名同。而淺深自別。</p>
<LNSP></LNSP>
<p class=TEXT><b>【疏】片言者。即所念阿彌陀佛之片言也。至哉二句。讚辭。至。極也。至極而無以加也。妙者。即上四句總明妙義。用者。力用也。</b></p>
<LNSP></LNSP>
<p class=TEXT>【演】力用力字。內含三義。一者本性功德力。二者行人念力。三者彌陀願力。本性如舟船。念力如櫓棹。願力如順風。三力周圓。必登彼岸故。</p>
<LNSP></LNSP>
<p class=TEXT><b>【疏】夫垢心難淨。混若黃河。妄想難收。逸如奔馬。歷恆沙無數量之劫。輪轉未休。攻三藏十二部之文。覺路彌遠。而能使濁者清。背者向。一念頓超。片言即證。力用之妙。何可思議。用從體相而出。故止言妙用也。末句結歸。言如是妙用當是何經。惟佛說阿彌陀經。足以當之。</b></p>
<LNSP></LNSP>
<p class=TEXT>【演】三藏。謂經律論。又佛藏。菩薩藏。聲聞藏。十二部謂修多羅。重頌。授記。孤起。無問自說。因緣。譬喻。本事。本生。方廣。未曾有。論議。</p>
<LNSP></LNSP>
<p class=TEXT>用從體相而出者。佛證平等真如恆沙性德。然後流出報化之用演說此經。是如來之用。固從體相而出。今眾生依經念佛。頓超即證。亦以本有真如。本具性德。方有如是力用。故云從體相而出也。</p>
<LNSP></LNSP>
<p class=TEXT><b>【疏】或問。小乘且置。只如諸大乘經。廣如山積。云何妙用偏讚此經。答。脩多羅中雖具有此義。未有如此經之明且簡者。故夫稱性而談。正直而說。非不圓頓。而澄濁返背。方便未彰。其餘法門。或浩博而難持。或幽深而罔措。今但片言名號。便入一心。既得往生。直至成佛。即方便而成圓頓。神功勝力。不歸此經。將誰歸乎。</b></p>
<LNSP></LNSP>
<p class=TEXT>【演】稱性而談指華嚴。正直而說指法華。方便未彰者。以華嚴唯談性海圓融。緣起無礙。相即相入。帝網重重。六相十玄四種法界等。二乘賢聖。尚如聾啞。末法下凡。豈能修證。故方便未彰。法華正直捨方便。但說無上道。開方便門。示真實相。開權顯實。會三歸一。皆不明示進修方便。故亦方便未彰。浩博難持。如廣修萬行等。幽深罔措。如直梧一心等。即方便成圓頓者。稱彼名號方便法也。上品上生即登初地。豈非圓頓。為通玄秘訣。換骨神丹。如後文所贊。</p>
<LNSP></LNSP>
<p class=TEXT><b>【疏】又前是性德。今是修德。前是自性清淨。今是離垢清淨。乃至性淨障盡等。互融不二。如教中說。</b></p>
<LNSP></LNSP>
<p class=TEXT>【演】又前是下。是總結兩節。性德。修德。出天台教。自性清淨。離垢清淨。出起信論。性淨障盡。出圓覺經。互融一句。總頂上三種。互融不二者。謂全性起修。全修即性。性外無修。修外無性也。又舊云。性淨障盡。互融不二者。以全性起修時。破全性之無明。斷全性之生死。終日本體。終日工夫。性淨即障盡也。以全修即性時。雖破無明。破無所破。雖斷生死。斷無所斷。終日工夫。終日本體。障盡即性淨也。</p>
<LNSP></LNSP>
<p class=TEXT339>二別讚四初先說經所以。二統論淨土功德。三特示持名為要。四廣顯持名所被。</p>
<LNSP></LNSP>
<p class=KEPAN>初先出說經所以</p>
<LNSP></LNSP>
<p class=VERSE>故我世尊。乍說三乘。終歸一實。等頒珍賜。更錫殊恩。</p>
<LNSP></LNSP>
<p class=TEXT>【演】故我世尊乍說三乘者。故字。承上妙用來。我者。親之之辭。乍說三乘。指華嚴之後。法華以前。四十年所說之法。</p>
<LNSP></LNSP>
<p class=TEXT>終歸一實者。指法華經。此經蕩化城之執教。解草庵之滯情。開方便之權門。示真實之妙理故。</p>
<LNSP></LNSP>
<p class=TEXT>等頒珍賜者。如諸子出宅。等賜大車。其車高廣。眾寶莊校等。</p>
<LNSP></LNSP>
<p class=TEXT>更錫殊恩者。殊恩言異常之恩。因上有如是至妙之用。故於一代時教中復出此經也。</p>
<LNSP></LNSP>
<p class=TEXT><b>【疏】承上。此經具有如是不可思議功德。故佛說此經。良有以也。乍者暫也。暫時之說。非究竟也。</b></p>
<LNSP></LNSP>
<p class=TEXT>【演】非究竟者。隨宜之權。非出世本懷也。如經云。我此九部法。隨順眾生說。入大乘為本。以故說是經。是也。</p>
<LNSP></LNSP>
<p class=TEXT><b>【疏】三乘者。乘本無三。榷說有三。謂聲聞緣覺菩薩也。</b></p>
<LNSP></LNSP>
<p class=TEXT>【演】乘本無三者。如經云。十方佛土中。唯有一乘法。無二亦無三。權說有三者。如經云。除佛方便說。但以假名字。引導於眾生。</p>
<LNSP></LNSP>
<p class=TEXT><b>【疏】終者對乍而言。實者對權而言。言世尊始成正覺。演大華嚴。大教難投。隨眾生根。說三乘法。後乃會權歸覺實。悉與大車。故曰等頒珍賜。此如來一代時教之大致也。</b></p>
<LNSP></LNSP>
<p class=TEXT>【演】始成正覺演大華嚴者。謂如來於菩提場成等正覺。與四十二位法身大士。及宿世善根成熟天龍八部等。如雲籠月。為說圓滿修多羅。菩薩萬行因華。莊嚴一乘果海。大教難投者。如文殊。普賢。諸大菩薩。各各領解得益。其上德聲聞。積行菩薩。如聾如盲。杜視絕聽。於是如來脫舍那珍御之服。著丈六弊垢之衣。退歸鹿苑。說四諦。十二因緣。六波羅密之三乘權法。後乃會權歸實者。阿含之後。復經方等彈呵。般若淘汰。四十年餘。至法華會上。方能會歸一乘也。權即三。實即一。大車。謂大白牛車。即大乘妙法也。</p>
<LNSP></LNSP>
<p class=TEXT><b>【疏】而於其中。復出念佛一門。不論大根小根。但念佛者。即得往生。亦不待根熱。方乃會之歸實。</b></p>
<LNSP></LNSP>
<p class=TEXT>【演】不論大根小根三句。對上始成正覺。演大華嚴說。謂華嚴純接上根。下根絕分。今則上自不退菩薩。下及悠悠凡夫。三根普利故。</p>
<LNSP></LNSP>
<p class=TEXT>亦不待根熟四句。對上大教難投五句說。謂法華待根成熟。方乃會歸。今則不俟彈呵。無煩淘汰。即得西歸故。</p>
<LNSP></LNSP>
<p class=TEXT><b>【疏】但往生者。即得不退。喻如不次之擢。廕序之官。恩出非常。名殊恩也。</b></p>
<LNSP></LNSP>
<p class=TEXT>【演】不次之擢者。言此土修行。漸漸斷惑。方出生死。如授官者。必循資格次第升授。今念佛法門。不必漸漸斷惑。但得往生即超生死。喻如不循次第。頓授高官也。蔭序之官者。言此土修行。功圓行滿。方成聖果。如得官者。必明經中式。或汗馬成功。今念佛法門。不必功行圓滿。仗佛願力。疾登彼岸。喻如祖宗遺廕。現膺爵祿也。</p>
<LNSP></LNSP>
<p class=TEXT><b>【疏】又殊恩復含二義。一者念佛是恩中之殊。二者持名念佛。又殊恩中之殊也。</b></p>
<LNSP></LNSP>
<p class=TEXT>【演】念佛恩中之殊者。念佛之比其餘法門。固為殊恩。而念佛一門。復有多種。如觀像。觀想。實相等。而觀像。則像去還無。因成間斷。觀想。則心麤境細。妙觀難成。實相。則上智乃克承當。中下未能領荷。唯此持名。至簡至易。普攝諸根。鶴沖鵬畢。驥驟龍飛。殊恩中之殊恩也。</p>
<LNSP></LNSP>
<p class=KEPAN>二統論淨土功德</p>
<LNSP></LNSP>
<p class=VERSE>指四十八之願門。開一十六之觀法。願願歸乎普度。觀觀宗乎妙心。</p>
<LNSP></LNSP>
<p class=TEXT>【演】指四十八願門者。法藏比丘。於世自在王佛所。發四十八願。佛乃一一拈出。指示眾生。故曰指。四十八者。如國中無三惡道願。乃至最後即得諸忍究竟願。願曰門者。門門不同。此非彼故。</p>
<LNSP></LNSP>
<p class=TEXT>開一十六觀法者。因韋提啟請。乃為宣說。今日始創。故曰開。一十六者。始自落日懸鼓觀。終至三輩往生觀。觀日法者。各有法則修不一故。</p>
<LNSP></LNSP>
<p class=TEXT>歸乎普度者。如四教四弘。各有四種。今則純是眾生無邊誓願度也。普謂豎窮橫遍。歸者。謂雖有四十八種不同。而要其所歸。則無非普度也。</p>
<LNSP></LNSP>
<p class=TEXT>宗乎妙心者。宗猶主也。謂雖有一十六種不同。而究其所主。則無非妙心也。妙心者。謂十六觀中。若依若正。皆以法界心。觀法界境。生於法界依正色心也。</p>
<LNSP></LNSP>
<p class=TEXT><b>【疏】上讚淨土法門之勝。今於淨土。先出餘經。然後較量此經更為殊勝。願門。觀法。具在二經。言從初願以至願終。無非盡攝眾生同生淨土。自初觀以至觀末。悉是空假中道圓極一心。繇此一心。出生大願而成正覺。即以本願還度眾生。而歸一心淨土法門。二經大較。意蓋如此。</b></p>
<LNSP></LNSP>
<p class=TEXT>【演】悉是空假中道圓極一心者。觀法有二。有事有理。事觀者。且如日觀。行人面西正坐。觀日欲落。狀如懸鼓。閉目開目。日相現前。名為事觀。理觀者又二。有次第。一心。次第三觀者。先觀此日。由想所成。全體性空。無有自性為空觀。復有觀想因緣。成此日相。則不壞假相為假觀。以此二觀為方便。次觀假處全空。空處全假。非空非假為中觀。是乃先空次假後中。為次第三觀也。一心三觀者。所觀之境。即真即俗即中。能觀之觀。即空即假即中。以一心三觀。觀三諦一境。而境外無觀。觀外無境。境觀雙忘。唯一妙心。此即以具日之心。觀於即心之日。令本性日。顯現其前。為一心圓妙之觀法也。</p>
<LNSP></LNSP>
<p class=TEXT339>三特示持名為要二初較論要約。二究明利益</p>
<LNSP></LNSP>
<p class=KEPAN>初較論要約</p>
<LNSP></LNSP>
<p class=VERSE>又以願門廣大。貴在知先。觀法深玄。尤應守約。知先則務生彼國。守約則惟事持名。舉其名兮。兼眾德而俱備。專乎持也。統百行以無遺。</p>
<LNSP></LNSP>
<p class=TEXT>【演】廣以廣多廣博為義。廣多者。如來性中本有妙用。潛興密應。無有窮盡。廣博者。此無盡願。一一同於覺性。無有分限。大以豎窮橫遍為義。豎窮者。此願盡未來際無有休息。橫遍者。此願充滿十方無有邊際。先有始義。即行遠自邇之意。又先有急義。即先務之為急意。貴在知先者。由彌陀悟入法性。從性起願。性無盡。故願亦無盡。故知欲入彌陀願海。必先悟徹自心。不悟廣大之心。不入廣大願海故。</p>
<LNSP></LNSP>
<p class=TEXT>深謂觀深妙。玄謂理幽玄。經中觀法。乃以法界心。觀法界境。生於法界依正色心。豈非深妙。經中依正。但應色一相。可照三身。依報一塵。即寂光土。豈不幽玄。約者。簡約也。唯此四字。更無別法。何等簡易。又約者。要約也。念佛功成。無事不辦。何等要約。尤應守約者。以十六妙觀。乃全性成修。全修成性。悟心上士。乃克行持。初學行人。無由湊泊故。</p>
<LNSP></LNSP>
<p class=TEXT>舉名兼眾德者。由名召體。體外無名。體具眾德。則名亦兼眾德。故一稱名。即稱佛眾德也。專持統百行者。以一心持名。萬緣自捨。即布施行。一心持名。三業自淨。即持戒行等。</p>
<LNSP></LNSP>
<p class=TEXT><b>【疏】即前大本觀經。較而論之。知持名尤為要約也。廣大者。以四十八願。併包幽顯。統括聖凡。廣大恢宏。茫無畔岸。入之必有繇漸。故貴知先。傳曰。知所先後。則近道矣。</b></p>
<LNSP></LNSP>
<p class=TEXT>【演】幽顯聖凡者。幽指三途。顯指人天。聖指三乘。凡指六道。茫無畔岸者。以心無盡。故願無盡也。</p>
<LNSP></LNSP>
<p class=TEXT><b>【疏】深玄者。以門分十六。事匪一端。而復妙觀精微。初心靡及。操之必得其要。故應守約。軻氏曰。守約而施博者。善道也。</b></p>
<LNSP></LNSP>
<p class=TEXT>【演】初心靡及者。妙宗鈔云。觀雖深妙。本被初心。若能進功。何憂不就。而大師如此說者。蓋有二義。一者。以今正建立持名法門故。二者。初心亦甚不同。有具足圓解之初心。乃至有茫然未識之初心故。守約謂修身。施博謂天下平。</p>
<LNSP></LNSP>
<p class=TEXT><b>【疏】云何知先。繇生彼國。近事如來。如是大願。庶可希冀。但得見彌陀。何愁不開悟。故以求願往生為先務之急也。</b></p>
<LNSP></LNSP>
<p class=TEXT>【演】但得見彌陀者。永明四科簡云。無禪無淨土。鐵床并鐵磨。萬劫與千生。沒個人依怙。有禪有淨土。猶如帶角虎。現世為人師。將來作佛祖。有禪無淨土。十人九錯路。陰境若現前。瞥爾隨他去。無禪有淨土。萬修萬人去。但得見彌陀。何愁不開悟。先務之急者。孟子云。知者。無不知也。當務之為急。堯舜之知。而不遍物。急先務也。</p>
<LNSP></LNSP>
<p class=TEXT><b>【疏】云何守約。良以觀雖十六。言佛便周。佛雖至極。惟心即是。今聞佛名。一心執持。可謂至簡至易。功不繁施。而萬法惟心。心清淨故。何事不辦。剎那運想。依正宛然。舉念欲生。便登彼國。是則難成之觀。不習而成。故以持名念佛。所守尤為要約也。天如謂大聖悲憐。直勸專持名號是也。</b></p>
<LNSP></LNSP>
<p class=TEXT>【演】觀雖十六。言佛便周者。十六觀經。題曰觀無量壽佛經者。以十六觀法。不出依正主伴。佛是正報。舉正足以攝依。日。地。行樹。寶池等。無不攝故。佛是化主。舉主足以攝伴。觀音。勢至。乃至九品往生。無不攝故。佛雖至極。唯心即是者。佛雖萬德果人。實不離當人現今一念。以心外覓佛。即邪魔故。至簡至易者。一心執持。至簡而不繁。至易而不難。此守約也。萬法唯心者。古云。三界唯心。萬法唯識。又云。應觀法界性。一切唯心造。心清淨故。何事不辦者。既得其本。不愁其末也。下文六句。正釋此句之義。運想宛然者。謂三昧既成。想行樹則行樹明。想寶池則寶池現。想菩薩則菩薩在前。想如來則如來宛爾。以三昧心中隨心現相故。舉念便登者。解脫長者言。我欲見阿彌陀佛。隨意即見。是也。此施博也。</p>
<LNSP></LNSP>
<p class=TEXT>大聖悲憐者。天如云。觀法理微。眾生心雜。雜心修觀觀想難成。大聖悲憐。直勸專持名號。</p>
<LNSP></LNSP>
<p class=TEXT><b>【疏】舉名者。佛有無量德。今但四字名號。足以該之。以彌陀即是全體一心。心包眾德。常樂我淨。本覺始覺。真如佛性。菩提涅槃。百千萬名。皆此一名攝無不盡。</b></p>
<LNSP></LNSP>
<p class=TEXT>【演】彌陀即是全體一心有二義。一者。阿彌陀佛即是全體一心。以佛復本源究竟覺體。故起信云。離念相者。等虛空界。無所不遍。法界一相。即是如來平等法身。夫法界一相。是離念之心體也。而即是如來。則如來豈不是全體一心。二者。阿彌陀佛四字。即是全體一心。此四字在我心中。明明歷歷。迥然獨照。四字之外無我心。我心之外無四字。豈不即是全體一心。又復真念佛者。唯色唯心。唯觀唯境。一名一字。無非實相。豈不即是全體一心。</p>
<LNSP></LNSP>
<p class=TEXT>心包眾德者。以真如體中。具足無漏性功德故。此心不為三際遷流曰常。不為二死逼迫曰樂。具八自在我曰我。離五住污染曰淨。本來妙明曰本覺。方始出纏曰始覺。不妄不變曰真如。離過絕非曰佛性。諸佛所得之智曰菩提。諸佛所證之理曰涅槃。</p>
<LNSP></LNSP>
<p class=TEXT><b>【疏】專持者。眾生學佛。亦有無量行法。今但持名一法。足以該之。以持名即是持此一心。心該百行。四諦六度。乃至八萬四千恆沙微塵一切行門。攝無不盡。故名守約。</b></p>
<LNSP></LNSP>
<p class=TEXT>【演】四諦者。苦集滅道也。苦為逼迫相。集為招感相。此世間因果也。道為可脩相。滅為可證相。此出世間因果也。此四諦通大小乘，有生滅。無生。無量。無作。。四教不同。然四諦是境非行。今云行者。舉所觀之境。顯能觀之行也。</p>
<LNSP></LNSP>
<p class=TEXT339>二究明利益三初因成。二果證。三總結</p>
<LNSP></LNSP>
<p class=KEPAN>初因成</p>
<LNSP></LNSP>
<p class=VERSE>從茲兩萬慮咸休。究極乎一心不亂。</p>
<LNSP></LNSP>
<p class=TEXT>【演】萬慮咸休。是妄心初息。一心不亂。是正念成就。從茲承專持來。究極根咸休來。</p>
<LNSP></LNSP>
<p class=TEXT><b>【疏】不念佛前。念念塵勞。所謂一剎那間。九百生滅。生住異滅。分劑頭數。無量無邊。天眼莫覷。名萬慮也。</b></p>
<LNSP></LNSP>
<p class=TEXT>【演】念念塵勞者。塵者不淨。勞者不逸。聚緣內搖。趨外奔逸。是其相也。剎那中有九百生滅者。剎那。時極速也。經云。眾生一念。有九十剎那。一剎那中。有九百生滅， 生住異滅者。有為四相也。生表此法先非有。滅表此法後是無。異表此法非凝然。住表此法暫有用。分齊頭數者。此非彼曰分齊。各有緒曰頭數。</p>
<LNSP></LNSP>
<p class=TEXT><b>【疏】此萬慮者。甲滅則乙生。俄去則倏返。百計除之。終莫能得。今以持名之力。正念纔舉。雜想自除。喻如師子出窟。百獸潛蹤。杲日照霜。千林失白。名咸休也。</b></p>
<LNSP></LNSP>
<p class=TEXT>【演】甲滅乙生者。約彼此說。如貪滅瞋生等。俄去倏返者。約一法說。如纔滅復現也。獅子果日喻正念。百獸與霜喻萬慮。出窟潛蹤者。獅子出窟時。四足踞地。振尾出聲。水性之屬。潛沒深淵。陸行之類。藏竄孔穴。飛者墮落。諸大香象。奔走失糞。</p>
<LNSP></LNSP>
<p class=TEXT>名咸休也。以上是正釋。</p>
<LNSP></LNSP>
<p class=TEXT><b>【疏】故永明謂有人數息。覺觀不休。念佛稱名。即破覺觀。此其驗也。休之又休。窮其源本。故云究極。至於一心不亂。是為成就念佛三昧。</b></p>
<LNSP></LNSP>
<p class=TEXT>【演】故永明以下是引證。</p>
<LNSP></LNSP>
<p class=TEXT>數息者。數息觀也。數出入息。從一至十。對治散亂法也。此法通世間出世間禪。如根本禪。多由數息而入。而六妙門。亦先以數息為首。請觀音亦必以數息為助也。初心在緣曰覺。細心觀察曰觀。正是此人數息工夫。但渠工夫既成。更欲增進覺。覺觀不休。亦即是病。遂借稱名為轉治也。但字字分明。亦是覺。句句接續。亦是觀。云何即破覺觀。蓋是以毒攻毒。用兵止兵。毒盡兵消。身心安樂耳。又或此人徑就理持。研究之極。頓入無心三昧。亦不可知。此正是一個咸休樣子。故取之以為驗也。</p>
<LNSP></LNSP>
<p class=TEXT>休之又休。即所謂精進更精進。放下又放下也。源本。是萬慮之源頭根本。近言之。即是融通妄想。以為其本。窮謂浮想消除。於覺明心。如去塵垢。此即是</p>
<p class=TEXT>事一心也。遠言之。則是罔象虛無。顛倒妄想。以為其本。窮謂倏然隳裂。圓明精心。於中發化。此即是理一心也。事理一心。皆為成就念佛三昧。三昧者梵語。此云正定。亦云正受。離邪名正。離散名定。以一心不亂。不同凡夫之不定。外道之邪定也。不受諸受。名為正受。以一心不亂。無一法當情。名正受也。</p>
<LNSP></LNSP>
<p class=KEPAN>二果證</p>
<LNSP></LNSP>
<p class=VERSE>乃知匪離跬步。寶池涌四色之華。不出戶庭。金地遶七重之樹。處處彌陀說法。時時蓮蕊化生。珍禽與庶鳥偕音。瓊院共茆堂並彩。</p>
<LNSP></LNSP>
<p class=TEXT>【演】乃知下。是明理一心境界。匪離四句。正說唯心淨土也。處處兩句。言觸處洞然</p>
<p class=TEXT>。珍禽兩句。言一味平等（細玩註中自見）。</p>
<LNSP></LNSP>
<p class=TEXT>跬步湧華者。謂心華燦發。左右逢源。清淨光明之體。當處出生也。又心包法界。既妙悟一心。即萬億剎外之蓮花。亦不離寸步也。</p>
<LNSP></LNSP>
<p class=TEXT>戶庭繞樹者。謂覺林增長。道樹滋榮。長養眾善之體。隨處發現也。又法界唯心。既妙悟一心。即萬億剎外之行樹。亦不出戶庭也。</p>
<LNSP></LNSP>
<p class=TEXT>彌陀說法者。鵲噪鴉鳴。盡是深談般若。溪光山色。無非全露遮那也。處處者。即古人所謂。熾然說無間歇也。</p>
<LNSP></LNSP>
<p class=TEXT>蓮花化生者。從悟而迷。是為胎藏受生。從迷而悟。是為蓮花化生也。時時者。即經中所謂。常在於其中。經行及坐臥也。</p>
<LNSP></LNSP>
<p class=TEXT>禽鳥指有情。堂院指無情。舉此二種。見情與無情。同成正覺也。偕音並彩。正是法平等。無有高下處。</p>
<LNSP></LNSP>
<p class=TEXT><b>【疏】既得一心不亂。始知蓮華行樹。種種莊嚴。並非心外。何必耳聽金言。方是彌陀說法。娑婆印壞。始名淨土文成者哉。然則珍禽庶鳥。瓊院茆堂。何劣何優。何淨何穢。故曰西方在目前也。</b></p>
<LNSP></LNSP>
<p class=TEXT>【演】既得四句明。即此一心。即是淨土。何必四句明。不必往生。方成淨土。然則四句顯唯心境界。無差別相。等同一味也。故曰句總結。</p>
<LNSP></LNSP>
<p class=TEXT>印壞文成者。涅槃二十七云。譬如蠟印印泥。印與泥合。印滅文成。以喻凡夫現在陰滅。中有陰生。今借此文。以喻往生行人。此土陰滅。彼國陰生。須知垂終自見坐金蓮身。已是彼國生陰故也。成論明極善極惡。俱不經中陰。如鑽矛離手也。</p>
<LNSP></LNSP>
<p class=KEPAN>三總結</p>
<LNSP></LNSP>
<p class=VERSE>蓋繇念空真念。生入無生。念佛即是念心。生彼不離生此。心佛眾生一體。中流兩岸不居。故謂自性彌陀。唯心淨土。</p>
<LNSP></LNSP>
<p class=TEXT>【演】念空真念者。念即念佛之念。真念即真如體。念到極處。和念脫落。頓離念相。謂之念空。離念相者。等虛空界。法界一相。即是平等法身。故云真念。</p>
<LNSP></LNSP>
<p class=TEXT>生入無生者。生即生死之生。無生即無生忍。生本無體。以念為體。起信云。一切諸法。唯依妄念而得住持。今既念空。所謂皮既不存。毛將安附。自然觸髏粉碎。五陰消亡。從有生悟入無生矣。又生即念佛之心。無生謂無生之理。雖念性元生滅。既由有念得入無念。是從生滅頓入無生矣。</p>
<LNSP></LNSP>
<p class=TEXT>念佛念心者。既到真念田地。則其念佛已無能所。能念心外。無有佛為我所念。所念佛外。無有心能念於佛。智外無如。如外無智。如智不二。名念佛即是念心也。</p>
<LNSP></LNSP>
<p class=TEXT>生彼生此者。既到無生田地。則其淨土已無彼此。遊神億剎。實生乎自己心中。孕質九蓮。匪逃乎剎那際內。彼即是此。此即是彼。彼此無分。云生彼不離生此也。</p>
<LNSP></LNSP>
<p class=TEXT>心佛眾生一體者。佛者果德之稱。眾生穢惡之號。心者靈明之體。念佛未至一心。心不是佛。佛不是生。判然不一。今既念佛即是念心。則反本還源。不見生佛假名。惟一妙明。周遍法界。以即佛之生。念即心之佛。無二相也。</p>
<LNSP></LNSP>
<p class=TEXT>中流兩岸不居者。苦域是此岸。樂邦是彼岸。非苦非樂是中流。念佛未至一心。中流兩岸。截然不同。今既生彼不離生此。則不見彼岸。不見此岸。并不見非彼非此之中流矣。古云。海藏多羅一葉舟。不居兩岸不中流。一篙撐出虛空外。惹得春風笑點頭。是也。</p>
<LNSP></LNSP>
<p class=TEXT><b>【疏】承上殊因妙果。正繇念佛至於一心。則念極而空。無念之念。謂之真念。又念體本空。念實無念。名真念也。</b></p>
<LNSP></LNSP>
<p class=TEXT>【演】念極而空。約修邊說。念體本空。約性邊說。無念之念。是終日無念。終日念佛也。念實無念。是終日念佛。終日無念也。又此二義。亦乃相須。由念極而空。方知念體本空。工夫不到。不悟本體也。又由念體本空。方得念極而空。本體不空。縱念不空也。</p>
<LNSP></LNSP>
<p class=TEXT><b>【疏】生無生者。達生體不可得。則生而不生。不生而生。是名以念佛心入無生忍。如後教起中辯。故知終日念佛。終日念心。熾然往生。寂然無往矣。</b></p>
<LNSP></LNSP>
<p class=TEXT>【演】達生體不可得者。由心空故。大地平沈。虛空粉碎。推求五陰色心。了不可得也。不生而生者。如以不生為不生。非真不生也。生即不生。是真不生。故永嘉謂。誰無念。誰無生。若實無生無不生等。</p>
<LNSP></LNSP>
<p class=TEXT>又生即念念生滅。此生滅妄心。本自虛妄。無有實體。故云體不可得。達者悟心之本空也。既悟心空。則終日念佛。終日無念。生而不生也。終日無念。終日念佛。不生而生也。生而不生。則生元不可得。不生而生。則不生亦不可得。是真無生也。故云以念佛心。入無生忍。</p>
<LNSP></LNSP>
<p class=TEXT><b>【疏】心佛眾生者。經云。心佛及眾生。是三無差別。蓋心即是佛。佛即是生。諸佛心內眾生。念眾生心中諸佛也。故云一體。</b></p>
<LNSP></LNSP>
<p class=TEXT>【演】三無差別者。謂迷此法有眾生名。悟此法有諸佛名。此法諸法中實有心名。然而迷悟本空。中邊不立。諸佛眾生及心。皆假名也。假名無實。全體即真。故三法相即。無有差別。</p>
<LNSP></LNSP>
<p class=TEXT><b>【疏】中流兩岸者。娑婆喻此。極樂喻彼。始焉厭苦欣樂。既焉苦樂雙亡。終焉亦不住於非苦非樂。所謂二邊不著。中道不安也。</b></p>
<LNSP></LNSP>
<p class=TEXT>【演】二邊謂有無。中道謂非有非無。亦有亦無。不著不安。正是離四句處。</p>
<LNSP></LNSP>
<p class=TEXT><b>【疏】自性彌陀。唯心淨土。意蓋如是。是則禪宗淨土。殊途同歸。以不離自心。即是佛故。即是禪故。彼執禪而謗淨土。是謗自本心也。是謗佛也。是自謗其禪也。亦弗思而已矣。</b></p>
<LNSP></LNSP>
<p class=TEXT>【演】自心是佛是禪者。自心覺照即是佛。自心靜慮即是禪。謗自本心者。以淨土乃自心之淨土故。是謗佛者。以不離自心即是佛故。是自謗其禪者。以不離自心即是禪故。</p>
<LNSP></LNSP>
<p class=KEPAN>四廣顯持名所被</p>
<LNSP></LNSP>
<p class=VERSE>此則理之一心。全歸上智。亦復通乎事相。曲為鈍根。</p>
<LNSP></LNSP>
<p class=TEXT>【演】此則理之一心者。以一心念佛有事有理。上文所指乃理一心也。全歸上智者。以理一心。無方所。無形相。不可湊泊。無容擬議。非宿具般若靈根。單刀直入者。鮮能悟入。</p>
<LNSP></LNSP>
<p class=TEXT>通乎事相者。不悟自性彌陀。唯心淨土。但以妄念念佛。離此生彼。是則生佛宛然。淨穢歷然。以我之生。求彼之佛。厭此五濁。欣彼樂邦。與彼理性。全無交涉。此則鈍根所行也。</p>
<LNSP></LNSP>
<p class=TEXT><b>【疏】理事一心。詳見後文。今謂自性唯心。正指經中理一心不亂言耳。上智乃克承當。鈍根未能領荷。故此一心。不專主理。而亦通事。以事一心。人皆可行。所謂夫婦之愚不肖。而與知與能者也。如天普蓋。似地普擎。大造之中。無棄物故。</b></p>
<LNSP></LNSP>
<p class=TEXT339>三感時三　初總歎。二別歎。三結歎</p>
<LNSP></LNSP>
<p class=KEPAN>初總歎</p>
<LNSP></LNSP>
<p class=VERSE>奈何守愚之輩。著事而理無聞。小慧之流。執理而事遂廢。著事而迷理。類蒙童讀古聖之書。執理而遺事。比貧士獲豪家之券。</p>
<LNSP></LNSP>
<p class=TEXT>【演】守愚之輩者。愚亦不能障道。故云人一能之己百之等。而過在守字。乃高推聖境。畫地自限之輩。小慧之流者。學般若菩薩。須求大智慧。小慧者狂慧也。偏慧也。非真慧也。又此二人之病。在執著兩字。故經云。眾生處處著。引之令得出。</p>
<LNSP></LNSP>
<p class=TEXT><b>【疏】上言佛慈雙被智愚。今言眾生不體佛意。有善教。無善學。故可歎也。守愚者。愚而甘愚。小慧者。慧而不慧。良以事依理起。理得事彰。事理交資。不可偏廢。著此執彼。厥弊等耳。</b></p>
<LNSP></LNSP>
<p class=TEXT>【演】事依理起者。事不自事。因理而事。因自性彌陀。故勸人念彌陀。因唯心淨土。</p>
<p class=TEXT>故勸人生淨土。理得事彰者。理不自彰。由事乃彰。因念彌陀。方顯自性彌陀。因求淨土。乃悟唯心淨土。由是心是佛。方乃是心作佛。因是心作佛。方顯自心是佛故。</p>
<LNSP></LNSP>
<p class=TEXT><b>【疏】蒙童喻全愚。昏稚未開。僅能讀文。了不解義。所謂終日念佛。不知佛念者也。貧士喻小慧。昔有窘人。路獲遺券。見其所載田園宮室。金帛米粟。種種數目。大喜過望。自云巨富。不知數他人寶。於己何涉。所謂雖知即佛即心。判然心不是佛者也。</b></p>
<LNSP></LNSP>
<p class=TEXT>【演】數他寶者。華嚴云。如人數他寶。自無半錢分等。判然心不是佛者。是口口談空。步步行有。喫得肉已飽。來尋僧說禪者。</p>
<LNSP></LNSP>
<p class=TEXT><b>【疏】是故約理則無可念。約事則無可念中吾固念之。以念即無念故。理事雙修。即本智而求佛智。夫然後謂之大智也。</b></p>
<LNSP></LNSP>
<p class=TEXT>【演】是故下伸正意。約理無可念者。以實相理中絕思絕議。舉心即錯。動念即乖故。念即無念者。以即事即理。即念無念。捨念而求無念。是猶撥波求水。滅器求金。是斷滅見。豁達空。非無念本體也。</p>
<LNSP></LNSP>
<p class=TEXT>即本智求佛智者。本智即本有之智。不因修得。不由學成。本自具足者。所謂本覺是也。佛智由斷惑而顯。修證而成。出纏方得者。即所謂始覺是也。本智約理具。佛智約事造也。</p>
<LNSP></LNSP>
<p class=KEPAN>二別歎</p>
<LNSP></LNSP>
<p class=VERSE>然著事而念能相繼。不虛入品之功。執理而心實未明。反受落空之禍。</p>
<LNSP></LNSP>
<p class=TEXT>【演】相繼。謂一字一字分明。一句一句接續。不虛入品者。謂但能念念接續。無有間斷。則已能伏妄。得少分淨。可成末品。又或此人夙有靈根。即於此時頓明諦理。隨其淺深。或中或上。俱不可知。故曰不虛。</p>
<LNSP></LNSP>
<p class=TEXT>明謂於自本心忽然契合。即所謂一發一切發也。反受禍者。謂若是修行人。則墮邪外。若凡夫外道。則福盡受輪。若口口談空。步步行有者。則徑墮三途。無有休息。故云受禍。</p>
<LNSP></LNSP>
<p class=TEXT><b>【疏】上文雙揭二病。今於二病。別舉其尤。謂著事而信心不切。固無足論。假使專持名號。念念相繼。無有間斷。雖或不明諦理。已能成就淨身。品位縱卑。往生必矣。所謂士人作榜尾登科亦不惡。但恐榜上無名耳。安得以守愚病之。</b></p>
<LNSP></LNSP>
<p class=TEXT>【演】著事而信不切者。如今世人。口念彌陀。心馳五欲。空談淨土。繫念娑婆也。成就淨身者。謂三業毫無污染。即所謂純清絕點。一條白練也。永明云。求淨土者。縱饒未明道眼。也須成就淨身。</p>
<LNSP></LNSP>
<p class=TEXT><b>【疏】乃至執理而心實了明。亦不必論。假使騁馳狂慧。耽著頑虛。於自本心。曾未開悟。而輕談淨土。蔑視往生。為害非細。所謂豁達空。撥因果。莽莽蕩蕩招殃禍者也。</b></p>
<LNSP></LNSP>
<p class=TEXT>【演】心實了明。約三智一心中得。已登初地。入無生忍。於自本心有大開悟者。不正之謂狂。狂慧者。雖有智慧。非真慧也。有從學問得者。有從工夫得者：有從邪師得者。種種不同。馳騁者。大率謂十方諸佛一口吞盡。何處更覓彌陀。十方世界徹底掀翻。何方別求淨土。再說念佛求生。早是缽盂安柄。頭上加頭也。</p>
<LNSP></LNSP>
<p class=TEXT>不明之謂頑。頑虛者。雖著空理。非真空也。如痴人口口談空。凡夫四無色定。外道無想。以及非非想陰境空魔。乃至圓虛無心。種種不一。耽著者。大率堅守執著。一向入空。各各自謂成無上道也。輕談。謂形於口。蔑視。謂存於心。</p>
<LNSP></LNSP>
<p class=TEXT><b>【疏】問。何故不咎鈍人。反抑利者。</b></p>
<LNSP></LNSP>
<p class=TEXT>【演】不咎鈍人。反抑利者。謂著事鈍根。不知理性。應當呵責。開其慧性。破其愚蒙。使由事入理可也。何乃捨彼愚夫。反抑利者。蓋以鈍人自知不如。斤斤自守。無驕無恃。無過無非。利者不然。故抑之也。</p>
<LNSP></LNSP>
<p class=TEXT><b>【疏】答。利者恃才高舉。常謂遠勝鈍人。今為此說。使知畫虎弗就。反落一籌。冀彼知非。回心念佛。非曰抑之。實惜之耳。</b></p>
<LNSP></LNSP>
<p class=TEXT>【演】畫虎弗就者。馬援戒子云。龍伯高敦厚周慎。杜季良豪俠好義。效伯高不得猶為謹敕之士。所謂刻鵠不成尚類鶩者也。效季良不得陷為天下輕薄子。所謂畫虎不成反類狗者也。</p>
<LNSP></LNSP>
<p class=KEPAN>三結歎</p>
<LNSP></LNSP>
<p class=VERSE>遂使垂手徒勤。倚門空望。上孤佛化。下負己靈。今生以及多生。一誤而成百誤。甘心苦趣。束手死門。無救無歸。可悲可痛。</p>
<LNSP></LNSP>
<p class=TEXT>【演】遂使垂手徒勤者。彌陀慈父。終日垂金色臂。接引念佛眾生。眾生不肯念佛。是垂手徒勤。彌陀終日望眾生求生淨土。如慈母倚門望子。眾生不肯念佛。是倚門空望。若約理觀者。手表提攜之悲。目表照了之智。同體之悲。不離眾生。為垂手深淵。自然之智。遍在六趣。為倚門望子。徒勤空望。是真如內熏無明。而無明全不顧真如也。</p>
<LNSP></LNSP>
<p class=TEXT>今生多生。一誤百誤者。今生遇此殊勝法門。如久客他鄉。乍聞家信。應當勇猛精進。求願往生。而乃悠悠揚揚。漠然不顧。豈非大誤。又不唯今生之誤。今生以及多生。一誤而成百誤也。古云。狹路相逢如不薦。這回要見定還難。是也。</p>
<LNSP></LNSP>
<p class=TEXT><b>【疏】垂手者。古云。嫂溺援之以手。倚門者。王孫賈母云。汝朝出而不還。則吾倚門而望。今謂眾生沒於苦趣。佛援之如垂手深淵。眾生背覺合塵。佛念之如倚門望子。援之雖殷。念之雖切。深沈不起。遠逝無還。是孤佛化也。下負者。凡厥有心。定當作佛。故佛教持名。欲人念我自心。成我自佛。而漠然不信。寧不負己靈乎。</b></p>
<LNSP></LNSP>
<p class=TEXT>【演】凡厥有心。定當作佛者。圭峰云。頃以道非常道。諸行無常。今知心是佛心。定當作佛。故佛教持名。非教念他佛也。乃念我自心。非教成彼佛也。乃成我自佛耳。</p>
<LNSP></LNSP>
<p class=TEXT><b>【疏】今生多生者。生生墮落。無有窮已也。一誤百誤者。此生蹉過。多劫難逢也。入苦趣。似蠅蛆飪於廁中。赴死門。類牛羊就乎屠肆。莫為救拔。無可歸憑。豈不哀哉。</b></p>
<LNSP></LNSP>
<p class=TEXT339>四述意三初槐己不德。二明己所尚。三原己釋經</p>
<LNSP></LNSP>
<p class=KEPAN>初愧己不德</p>
<LNSP></LNSP>
<p class=VERSE>袾宏。末法下凡。窮陬晚學。罔通玄理。素鄙空談。畫餅何益饑腸。燕石難誣賈目。</p>
<LNSP></LNSP>
<p class=TEXT>【演】末法對正像言。正者。證也。以現量智。證實相理。初一千年。有教行理果。故曰正也。像者。似也。以比量智。依稀見道。彷彿不真。第二千年。有教行理。而無果證。故曰像也。末法則空騰似量。唯尚鬥爭。徒有教理而無行果。故曰末也。四教各有內外凡。若乃未通四教。博地凡愚。名下凡也。</p>
<LNSP></LNSP>
<p class=TEXT>橄者。偏隅也。窮。極也。此方在閻浮之極東。故名震旦國。大師一生自居學地。不敢以先輩自處。故稱晚學。</p>
<LNSP></LNSP>
<p class=TEXT>罔通玄理。謂未能實契妙心。空談。即依通禪客。文字學人。聽其言也。超賢聖之前。稽其行也。落凡庸之後。素鄙。謂平素自鄙。</p>
<LNSP></LNSP>
<p class=TEXT><b>【疏】上明念佛獲如是益。不念佛招如是損。故述己意。惟崇念佛。今初先以鈍根自量也。</b></p>
<LNSP></LNSP>
<p class=TEXT>【演】自量二字極佳。聖之所以成聖。賢之所以益賢也。</p>
<LNSP></LNSP>
<p class=TEXT><b>【疏】末法。則生之不時。</b></p>
<LNSP></LNSP>
<p class=TEXT>【演】生之不時者。不生正像。去聖時遙也。</p>
<LNSP></LNSP>
<p class=TEXT><b>【疏】下凡。則報之不勝。</b></p>
<LNSP></LNSP>
<p class=TEXT>【演】報之不勝者。非聖賢應蹟。是業繫凡夫也。</p>
<LNSP></LNSP>
<p class=TEXT><b>【疏】窮陬。則見之不廣。</b></p>
<LNSP></LNSP>
<p class=TEXT>【演】見之不廣者。不生中華佛國。親炙多賢廣其聞見也。</p>
<LNSP></LNSP>
<p class=TEXT><b>【疏】晚學。則智之不深。事且未能。況復知理。明所言不足取信於人也。</b></p>
<LNSP></LNSP>
<p class=TEXT>【演】智之不深者。非為耆師宿德。久修道行。智慧深遠也。</p>
<LNSP></LNSP>
<p class=TEXT><b>【疏】素鄙者。自知淺劣。槐鄙空談。所謂恥其言而過其行也。畫餅可知。喻空談也。燕石者。似玉而非玉者也。賈胡者。西域賈人善別寶者也。昔有得燕石者。自謂瑜瑾。驕眩俗目。冀得重售。以示賈胡。曰。石也。大慚而返。喻依稀見道。彷彿不真。明眼人前。堪作一笑。</b></p>
<LNSP></LNSP>
<p class=KEPAN>二明己所尚</p>
<LNSP></LNSP>
<p class=VERSE>祗承先敕。篤奉斯經。望樂國為家鄉。仰慈尊如怙恃。</p>
<LNSP></LNSP>
<p class=TEXT>【演】斯經贊揚極樂。勸生極樂。故望樂國為家鄉。斯經指示彌陀。勸念彌陀。故仰慈尊如怙恃。千生流浪。不知何處是我家鄉。萬劫逃亡。未識何人是我父母。斯經指出。敢不懸望而企仰耶。</p>
<LNSP></LNSP>
<p class=TEXT><b>【疏】既揣鈍根。事必師古。</b></p>
<LNSP></LNSP>
<p class=TEXT>【演】既揣鈍根者。為人不可不自揣。自揣若果利根。則丈夫自有沖霄志。不向如來行處行。今既鈍根。必須師古。師古二字出尚書。謂後覺者。必效先覺之所為也。</p>
<LNSP></LNSP>
<p class=TEXT><b>【疏】祗者。敬也。世主玉音。法王金口。均名曰敕。篤奉者。奉之至也。樂國言家鄉者。寂滅淨土。乃當人安身立命處。而捨離故里。飄泊他鄉。遊子伶仃。唯有思歸一念而已。</b></p>
<LNSP></LNSP>
<p class=TEXT>【演】寂滅淨土下。實就理說。但飄泊思歸。亦可雙約事理。寂滅淨土。即常寂光土也。此乃當人故鄉田地。是安我法身。立我慧命處。捨離飄泊者。迷自本心。隨逐六塵也。約事。則是不願往生。貪戀此土。思歸一念。是念念稱理。而觀大事未明。如喪考妣也。約事。則是常憶常念。字字分明。句句接續。行住坐臥。唯此一念。無第二念也。古云。身雖未到蓮花土。先送心歸極樂天。又云。西方勝友待多時。收拾身心早歸去。是也。</p>
<LNSP></LNSP>
<p class=TEXT><b>【疏】慈尊言怙恃者。父曰吾怙。母曰吾恃。佛以大慈大悲。接引眾生。是懷我以聖胎。飼我以法乳。即今內外身心。莫不荷其恩力而得成立。劬勞之德。昊天罔極。而乃叛棄本生。螟蛉異姓。惟應懷慕終身。左右無方。定省不違而已。</b></p>
<LNSP></LNSP>
<p class=TEXT>【演】佛以大慈下。雙約事理。約事。則四十八願。廣度有情。是接引眾生。此方念佛。彼土標名。是懷我以聖胎。水鳥樹林。咸宣妙法。是飼我以法乳。佛慈加被。身心精進。不退菩提。是荷其恩力。而得成立也。約理。則自性彌陀。念念不離。是慈悲接引。真如本覺。內熏無明。是懷我以聖胎。復作境界之性。引發現行。是飼我以法乳。折旋俯仰。穿衣喫飯。不離這箇。是荷其恩力。而得成立也。古云。野老負薪歸。村婦連宵織。看他家事忙。且道憑誰力。問翁翁不知。問渠渠不識。嗟哉今古人。幾箇知恩德。是也。劬勞之德者。詩云。哀哀父母。生我劬勞。欲報之恩。昊天罔極。螟蛉異姓者。詩云。螟蛉有子。蜾臝負之。教誨爾子。式穀似之。</p>
<LNSP></LNSP>
<p class=TEXT>懷慕終身者。書云。人少則慕父母。知好色。則慕少艾。大孝終身慕父母。左右無方者。禮記檀弓篇云。事親有隱而無犯。左右就養無方。定省不違者。禮記曲禮上篇。凡為人子者。冬溫而夏凊。昏定而晨省。此三句。約理。則念念迴光反照。隨順真如。約事。則從生至老。行住坐臥。夙興夜寐。一句彌陀無間斷也。</p>
<LNSP></LNSP>
<p class=KEPAN>三原己釋經</p>
<LNSP></LNSP>
<p class=VERSE>仍以心懷兼利。道貴弘通。慨古尟見其全。惟數解僅行於世。辭雖切而太簡。理微露而不彰。不極論其宏功。儔發起乎真信。頓忘膚見。既竭心思。總收部類五經。直據文殊一行。而復會歸玄旨。則分入雜華。貫穿諸門。則博綜群典。無一不消歸自己。有願皆回向菩提。展此精誠。乞求加被。</p>
<LNSP></LNSP>
<p class=TEXT>【演】心是大師普心。道是佛法大道。尟見其全者。古來非無妙疏。但於斷簡殘編。略見一二。尟見全文也。數解僅行者。惟海東疏。越溪解。大佑略解而已。總收部類者。此經與大彌陀經為同部。與十六觀。鼓音王。後出彌陀偈經為同類。部者部書。其文雖不同。而同一行門。是一部書也。類者流類。為行雖不同。而同歸淨土。是一流類也。</p>
<LNSP></LNSP>
<p class=TEXT>一行者。文殊般若會。云何名一行三昧。佛言法界一相。繫緣法界。是名一行三昧。修是三昧者。不取相貌。繫心一佛。專稱名字。隨佛方所。端身正向。於一佛念念相續。即一念中能見過去未來諸佛等。會歸玄旨者。以淨土一門。會歸華嚴十玄妙旨。如後分圓中所明。貫穿諸門者。以念佛一門。貫穿一代時教諸行法門。如後釋一心不亂處所明。</p>
<LNSP></LNSP>
<p class=TEXT>銷歸自己。即如後文。節節稱理之談。是也。回向菩提。即如下文。同證寂光無上果。是也。</p>
<LNSP></LNSP>
<p class=TEXT><b>【疏】未能自利。先能利人者。苦薩發心。故不忍獨善其身。心懷兼利也。兼利之道。弘法為先。而此經註疏。今多泯沒。稽古無繇。雖一二僅存。略舉大端。未暢厥旨。宏功者。即不可思議功德也。不知此經具有如是功德。則疑而不信。信亦不真。疏鈔之作。不容已也。</b></p>
<LNSP></LNSP>
<p class=TEXT>【演】不可思議。不出依正因果。依則同居即寂光。正則應化即法身。因則七日便得功成。果則一生便即不退。何可思議。</p>
<LNSP></LNSP>
<p class=TEXT><b>【疏】膚見者。肌膚在表。所入不深。喻淺見也。淺見奚能測佛深義。而以救世心殷。頓忘其陋也。</b></p>
<LNSP></LNSP>
<p class=TEXT>【演】肌膚在表。所入不深者。初祖欲返天竺。命門人曰。汝等盡言所得。道付對曰如我所見。不執文字。不離文字。而為道用。祖曰。汝得我皮。尼總持曰。我今所解。如慶喜見阿彌佛國。一見更不再見。祖曰。汝得我肉。道育曰。四大本空。五陰非有。而我見處。無一法可得。祖曰。汝得吾骨。最後慧可禮拜。依位而立。祖曰。汝得我髓。今言膚者。謂所見甚淺也。</p>
<LNSP></LNSP>
<p class=TEXT><b>【疏】心思者。心之官則思。堯舜之聖。尚竭心思。我何人斯。庸可忽也。</b></p>
<LNSP></LNSP>
<p class=TEXT>【演】堯舜尚竭心思者。書云。堯舜之道。不以仁政。不能平治天下。又曰。既竭心思焉。繼之以不忍人之政。而仁覆天下矣。</p>
<LNSP></LNSP>
<p class=TEXT><b>【疏】部類者。專談極樂大本等五經也。文殊者。文殊般若經。專稱名字一行三昧也。雜華者。以華嚴性海為宗。明教非權淺也。</b></p>
<LNSP></LNSP>
<p class=TEXT>【演】性海為宗者。華嚴四分。五周。六相。十玄。四種法界。二十重華藏。及無量香水海。皆從一心流出。故以性海為宗也。</p>
<LNSP></LNSP>
<p class=TEXT><b>【疏】群典者。引諸經論以證明。言非臆見也。詳如義理部類二門。及後經文中辯。消歸自己者。明不專事相。究其歸著。悉皆消化融會。歸於我之本性。良繇世出世間。無一法出於心外。淨土所有依報正報。一一皆是本覺妙明。譬之瓶環釵釧。器器唯金。溪澗江河。流流入海。無不從此法界流。無不還歸此法界也。</b></p>
<LNSP></LNSP>
<p class=TEXT>【演】世出世間。不出心外者。世間染法。出世淨法。染淨雖殊。不離自心。以離心無六道。離心無三乘故。</p>
<LNSP></LNSP>
<p class=TEXT>淨土依正。皆是本覺者。依即寶池行樹等。正即佛及菩薩三輩九品等。如後文所明。寶池即自性之汪洋沖融。行樹即自性之出生眾善。聲聞即自性真。菩薩即自性俗。佛即自性中等。又復一念具足三千。而三千中。生陰二千為正。國土一千屬依。國土依正既居一心。一心豈分能所。故曰一一皆是。器器唯金。是全妄全真義。流流入海。是會妄歸真義。</p>
<LNSP></LNSP>
<p class=TEXT>無不從此法界流。無不還歸此法界者。法界謂一真法界。即起信心真如門。流有流出義。謂從平等法界。一念不覺。流出三細六麤種種境界。還有還轉義。謂若離心念。則無一切境界之相。而一切境界全是妙明。</p>
<LNSP></LNSP>
<p class=TEXT><b>【疏】回向菩提者。凡所修為。咸願往生。是名回向。而向無他向。回向西方者。回向自性也。末二句。躡前起後。欲與善事。必仗佛加。菩薩且然。況復凡品。精者無二。誠者不虛。古謂精誠之極。鬼神與通。而況三寶大慈。憫念眾生。猶如赤子。但有利於眾生。精誠求之。寧不加被。</b></p>
<LNSP></LNSP>
<p class=TEXT>【演】鬼神與通者。管子云。思之思之。又重思之。思之不得。鬼神其將通之非鬼神之與通。乃精誠之極也。</p>
<LNSP></LNSP>
<p class=KEPAN>五請加</p>
<LNSP></LNSP>
<p class=VERSE>歸命娑婆說法主。西方接引大慈尊。不可思議佛護經。舍利文殊諸聖者。二土六方遍塵剎。過去見在及當來。無盡三寶咸證知。惟願慈悲攝受我。我今妄以穢土見。蠡測如來清淨心。仰承三寶大威神。加被凡愚成勝智。使我言言符佛意。流通遐邇益含靈。見聞隨喜悉往生。同證寂光無上果。</p>
<LNSP></LNSP>
<p class=TEXT>【演】偈中初八句。是先皈命。次八句。是正請加。初中又二。初四句。就本經三寶。後四句。指無盡三寶。次中有三。初二句。先出請加所以。中三句。是正求加被。後三句。是回向菩提。</p>
<LNSP></LNSP>
<p class=TEXT>娑婆。此云堪忍。佛具三緣慈名大慈。此經聲聞眾中舍利為首。菩薩眾中文殊為首。故特標出。二土句。是橫遍一切處。過去句。是豎遍一切時。如來清淨心者。如來從實相般若流出文字般若。故此經即是如來清淨心。寂光無上果者。四十一位法身大士。皆證寂光而非無上。唯妙覺一位。乃為無上果也。</p>
<LNSP></LNSP>
<p class=TEXT><b>【疏】歸命。如波羅密例。倒語法也。歸義有二。一者歸投義。言世人至重者身命。舉身命而歸依。誠敬之至。無二心也。</b></p>
<LNSP></LNSP>
<p class=TEXT>【演】歸投者。如鳥投林。如客投主。如貧人投大家。</p>
<LNSP></LNSP>
<p class=TEXT><b>【疏】二者歸元義。舉身命而歸依。即是總攝六根還歸一心也。</b></p>
<LNSP></LNSP>
<p class=TEXT>【演】總攝六根者。六根是別。身命是總。還歸一心者。元依一精明。分成六和合。今返六和合。還歸一精明也。</p>
<LNSP></LNSP>
<p class=TEXT><b>【疏】娑婆言釋迦。西方言彌陀。先釋迦者。教所繇與也。孺子封侯。尚不背本。凡夫入聖。豈得辜恩。古有臨終焚香先供養釋迦者。正此意也。</b></p>
<LNSP></LNSP>
<p class=TEXT>【演】孺子封侯者。陳平微時。為里社分肉甚均。社老稱孺子善宰。平日。使平得宰天下亦如是肉矣。孺子遂以此知名。後魏無知薦於高帝。封功臣時。封陳平為曲逆侯。平曰。臣非魏無知。無由得進。帝曰。若子可謂不背本矣。臨終先供釋迦者。劉遺民臨終見佛。乃焚香謝云。若非釋迦如來贊揚淨土。焉有今日事。拜謝已。乃隨佛往生。</p>
<LNSP></LNSP>
<p class=TEXT><b>【疏】說法主者。說法度生。一土之中。無二佛故。接引者。眾生念佛。佛垂接引。喻如行路。弱者接而濟之。迷者引而導之也。復有二義。見生接引。則資其道心。臨終接引。則攝其神識。</b></p>
<LNSP></LNSP>
<p class=TEXT>【演】現生接引者。不現身語。冥冥加被。精心陰速。發彼神識也。臨終接引者。現</p>
<p class=TEXT>身語意。攝其神識。歸於淨土也。</p>
<LNSP></LNSP>
<p class=TEXT><b>【疏】大慈尊者。如母憶子。名之曰慈。慈無以加。名之曰大。尊即主義。交互言之。方可釋迦此土之尊。彌陀彼土之主也。兼二如來。是謂佛寶。不可思議佛護念經。此經原名也。是謂法寶。舍利文殊等。聞經眾也。是謂僧寶。稱之為寶。略有六義。一希有義。二離垢義。三勢力義。四莊嚴義。五最勝義。六不改義。具如要集中說。</b></p>
<LNSP></LNSP>
<p class=TEXT>【演】希有者。如隋珠卞璞。世所希有。今佛則如優曇華時一現耳。法則如來因中捨身而求半偈。僧則天帝尚發願為末法比丘。豈非以希有之故。離垢者。如美玉無瑕。精金出礦。今佛破五住污染。法稱離欲。僧離世染也。勢力者。如錢可通神。能使亡者續。死者生。勢力也。今三寶能降伏諸魔。制諸外道。何等勢力。莊嚴者。如瓔珞嚴身。七寶嚴土。莊嚴也。今三寶現微妙身。成微妙土。說微妙法。化微妙眾。何等莊嚴。最勝者。世間勝妙無過七寶。今佛稱兩足尊。法稱離欲尊。僧稱眾中尊。是最勝也。不改者。精金百煉。愈新愈妙。今佛則法身常住。無有變異。法則火不能焚。水不能漂。僧則逢魔不退。遇難轉堅。是不改也。</p>
<LNSP></LNSP>
<p class=TEXT><b>【疏】推而極之。極樂娑婆二土。四維上下十方。以至微塵佛剎。則遍一切處。過。現。未來。則遍一切時。於中三寶。橫該豎徹。無窮盡也。又三寶者。復分事理。有別有同。如後文辯。今是內外自他悉歸命也。古云。佛滅度後。凡諸弟子。所有著述。皆歸三寶。良繇聖境高玄。佛言微妙。而欲以凡夫亳末之智。罔自評量。是乃用蠡測海。持管窺天。漫自疲勞。所得幾何。故必歸命三寶。冥希加被。</b></p>
<LNSP></LNSP>
<p class=TEXT>【演】事理同別者。住持三寶為事。一體三寶為理。佛不是法等為別。又佛有三身四教。法有教行理果。僧有十聖三賢。四果四向。皆別也。同體三寶為同。內自約理。外他約事。</p>
<LNSP></LNSP>
<p class=TEXT>著述皆皈三寶者。示學有所宗。不敢自用自專也。用蠡測海者。東方朔答客難云。以管窺天。以蠡測海。以挺撞鐘。豈能通其條貫。考其淺深。發其音聲哉。</p>
<LNSP></LNSP>
<p class=TEXT><b>【疏】威神者。如經言佛力不可思議。法力不可思議。賢聖力不可思議。仗三寶力。能使愚衷。忽成勝智。凡口所述。冥通聖心也。遐邇者。兼處與時。處則繇一隅以至周遍十方。時則繇剎那以至盡未來際。皆名自邇及遐也。含靈者。揀非木石。謂一切有情也。見聞隨喜者。但於此經。目覽耳聽。以至暫爾隨順生歡喜者。皆植善根。同生彼國也。寂光者。如來真淨土。生彼國已。見佛聞法。悟無生忍。得自本心。寂照不二。名常寂光。</b></p>
<LNSP></LNSP>
<p class=TEXT>【演】如來真淨土者。上三土未為真。而寂光乃為真。然寂光亦有淨穢不同。四十一位法身大士所居為穢土。唯佛一人所居為淨土。今日如來真淨土。則是常寂光淨土也。名之為真者。妙宗鈔云。諸佛如來所游居處。真常究竟極為淨土。是也。寂照不二者。謂寂而常照。照而常寂。即寂即照。即照即寂。名常寂光者。常即法身。寂即解脫。光即般若。是三點不縱橫並別。名秘密藏。諸佛住處。無量甚深法性也。</p>
<LNSP></LNSP>
<p class=TEXT><b>【疏】無上果者。佛證圓滿大覺。超越二乘及諸菩薩。此果之上更無過者。名無上果。是證佛一切種智也。經云。皆得不退轉於阿耨多羅三藐三菩提。則知但得往生。畢竟成佛。故云同證寂光無上果也。乞求加被。意蓋如此。以上通序一經大意竟。</b></p>
<LNSP></LNSP>
<p class=TEXT>【演】圓滿大覺者。離迷曰覺。離小曰大。離因曰圓滿。更無過者。天台云。無上士者。如十五日月。圓滿具足。眾星中王。最上最勝。威德特尊。更無過者。是也一切種智者。究盡諸法實相。邊際智滿。種覺頓圓也。</p>
<LNSP></LNSP>
<p class=TEXT>經云下。是防伏難。恐有人問。纔得往生。何乃便證無上果。故云云也。</p>
<LNSP></LNSP>
<p class=TEXT339>二開章釋文二初略標。二詳釋。</p>
<LNSP></LNSP>
<p class=KEPAN>初略標</p>
<LNSP></LNSP>
<p class=VERSE>將釋此經。總啟十門。一教起所因。二藏教等攝。三義理深廣。四所被階品。五能詮體性。六宗趣旨歸。七部類差別。八譯釋誦持。九總釋名題。十別解文義。</p>
<LNSP></LNSP>
<p class=TEXT>【演】教起所因者。聖人言不虛發。動必有由。非無因緣而宣斯典。故首之以起教因緣。佛教雖廣。不出三藏十二部。未委此經何所攝屬。故受之以藏教等攝。已知此經三藏之中修多羅攝。五教之中屬終頓圓。未知頓圓之義深淺廣狹。故受之以義理深廣。既知義理包博沖深。未審此經被何根器。故受之以所被階品。已知此經被機普遍。未知能詮何為體性。故受之以能詮體性。已知能詮之體如是該羅。未審所宗尊崇何義。故受之以宗趣旨歸。已知此經旨趣沖玄。未審當部等類為有幾種。故受之以部類差別。已知部類詳略同別。未委譯自何時。凡有幾譯。以至註釋持誦有何靈驗。故受之以譯釋誦持。大旨既陳。隨文解釋。先明總題。使知綱領。故受之總釋名題。總義雖知。別又難曉。從如是我聞至終。為何等文。是何等義。使沈隱之義彰於翰墨。故受之以別解文義也。</p>
<LNSP></LNSP>
<p class=TEXT><b>【疏】此例華嚴疏旨。略為十門。前八義門。後二正釋。又此與天台五重玄義。大同小異。蓋開之成十。束之成五。稍有詳略云爾。</b></p>
<LNSP></LNSP>
<p class=TEXT>【演】五重玄義者。乃能召之名。所詮之體。會體之宗。宗所成用。上四教相。如天台教。今賢首。則有十門差別。大同小異。稍有詳略者。此詳彼略也。此中釋名。即天台名。此中能詮體性。即天台體。宗趣旨歸。即天台宗。所被階品。即天台用。餘五即天台教相也。</p>
<LNSP></LNSP>
<p class=KEPAN>二詳釋十初教起所因至十別解文義</p>
<LNSP></LNSP>
<p class=TEXT339>初教起所因二初總。二別。</p>
<LNSP></LNSP>
<p class=KEPAN>初總</p>
<LNSP></LNSP>
<p class=VERSE>先明總者。謂如來唯為一大事因緣出現於世 。則一代時教。總其大意。唯欲眾生開示悟入佛之知見。今此經者。直指眾生以念佛心入佛知見故。</p>
<LNSP></LNSP>
<p class=TEXT>【演】先明總者。總括一代時教也。一大事因緣者。非三非五為一。稱體而周曰大。出世儀則曰事。眾生本具為因。諸佛指示為緣。開示悟入佛知見者。三智圓顯曰佛知。五眼圓明曰佛見。諸佛知見。眾生本具。住行向地。為開示悟入。開者。如開千年寶藏。示者。一一指陳。悟者。豁然曉了。入者。和身一倒也。</p>
<LNSP></LNSP>
<p class=TEXT>念佛心。即最初事理二持之心。入佛知見。乃最後寂光無上果。即此事理二持。皆從有念而起。念之既久。根塵自空。諸念自落。若復精進不已。和念佛之念亦復脫落。頓入無心三昧。自然五陰俱銷。圓明發化。如是乃超十信。十住。十行。十回向。四加行心。菩薩所行金剛十地。等覺圓明。入於如來妙莊嚴海。圓滿菩提。歸無所得。是之謂入佛知見也。</p>
<LNSP></LNSP>
<p class=TEXT><b>【疏】大事因緣者。引法華經文。彼經以如來出世。本欲度諸眾生。悉皆成佛。不得已故。權說三乘。後至機熱。會三歸一。方酬本意。故知華嚴以後。法華以前。雖有種種法門。淺深不一。無非為此大事因緣。除此一大事外。更無二事。今但一心持名。即得不退。此乃直指凡夫自心究竟成佛。若能諦信。何須遍歷三乘。久經多劫。不越一念。頓證菩提。豈非大事。</b></p>
<LNSP></LNSP>
<p class=TEXT>【演】本欲度生成佛者。法華云。佛自住大乘。如其所得法。定慧力莊嚴。以此度眾生。若以小乘化。乃至於一人。我則墮慳貪。此事為不可。不得已權說三乘者。法華云。我所得智慧。微妙最第一。眾生諸根鈍。云何而可度。尋念過去佛。所行方便力。我今所得道。亦應說三乘。後至機熟會三歸一者。法華云。十方佛土中。唯有一乘法。無二亦無三。除佛方便說。唯此一事實。餘二則非真。終不以小乘。濟度於眾生。方酬本意者。法華云。我本立誓願。欲令一切眾。如我等無異。如我昔所願。今者已滿足。</p>
<LNSP></LNSP>
<p class=TEXT>種種法門淺深不一者。如阿含保證。方等彈呵。般若淘汰等。何須遍歷三乘者。如前越三祇於一念。齊諸聖於片言等。</p>
<LNSP></LNSP>
<p class=KEPAN>二別</p>
<LNSP></LNSP>
<p class=VERSE>別則專就此經。復有十義。一大悲憫念末法。為作津梁故。</p>
<LNSP></LNSP>
<p class=TEXT>【演】憫念末法者。末法。則去聖時遙。聖賢隱伏。邪法熾盛之時。最可憫故。</p>
<LNSP></LNSP>
<p class=VERSE>二特於無量法門。出勝方便故。</p>
<LNSP></LNSP>
<p class=TEXT>【演】出勝方便者。眾生有恒沙煩惱。佛說恒沙法門。皆方便也。唯此法門。方便中之方便。故曰勝方便。</p>
<LNSP></LNSP>
<p class=VERSE>三激揚生死凡夫。令起欣厭故。</p>
<LNSP></LNSP>
<p class=TEXT>【演】激揚生死凡夫者。凡夫出生入死。曠劫沈淪。不知生死可厭。涅槃可欣。如法華經云。不識苦盡道。不知求解脫故。</p>
<LNSP></LNSP>
<p class=VERSE>四化導二乘執空。不修淨土故。</p>
<LNSP></LNSP>
<p class=TEXT>【演】化導二乘者。二乘。但證偏空。不悟法性。沈空滯寂。中止化城。不信有他方淨土故。</p>
<LNSP></LNSP>
<p class=VERSE>五勉初心菩薩。親近如來故。</p>
<LNSP></LNSP>
<p class=TEXT>【演】勉進初心者。初發心菩薩。欲於娑婆世界。救度眾生。忍力未充。自他俱溺。有何利益。必須求生淨土。親見彌陀。得忍方可還來故。</p>
<LNSP></LNSP>
<p class=VERSE>六盡攝利鈍諸根。悉皆度脫故。</p>
<LNSP></LNSP>
<p class=TEXT>【演】盡攝利鈍者。教小。則不被大根。教大。則下根絕分。今則上自菩薩。下及悠悠凡夫。無機不接故。</p>
<LNSP></LNSP>
<p class=VERSE>七護持多障行人。不遭墮落故。</p>
<LNSP></LNSP>
<p class=TEXT>【演】護持多障者。此土業風浩大。塵境麤強。難於修進。今則念佛眾生。佛常住頂永無魔事故。</p>
<LNSP></LNSP>
<p class=VERSE>八的指即有念心。得入無念故。</p>
<LNSP></LNSP>
<p class=TEXT>【演】的指有念心者。有念。即念佛之心。無念。即真如之體。一切法門。無非教人離念。歸於真如。今此法門。不必捨念。得入無念故。</p>
<LNSP></LNSP>
<p class=VERSE>九巧示因於往生。實悟無生故。</p>
<LNSP></LNSP>
<p class=TEXT>【演】實悟無生者。法本無生。眾生迷昧。於無生中。妄見生滅。受大苦惱。縱欲滅生歸無。其生轉熾。今乃巧示往生。實悟無生故。梧無生有二。或於此土。理一心成。即悟無生。或往生之後。見佛聞法。乃悟無生。</p>
<LNSP></LNSP>
<p class=VERSE>十復明徑路修行。徑中之徑故。</p>
<LNSP></LNSP>
<p class=TEXT>【演】徑中之徑者。念佛。已是修行徑路。而持名念佛。但以四字洪名。直登不退。事不繁。而功極大。故為徑中之徑。</p>
<LNSP></LNSP>
<p class=TEXT><b>【疏】釋見下文。而生起有序。喻如鉤鎖。初以眾生迷溺。為作津梁。二所以能為津梁者。為有最勝方便故。三何名最勝方便。以能直度凡夫故。四豈獨凡夫。亦度二乘聖人故。五豈獨二乘。亦度菩薩故。六豈獨人中。亦普度一切眾生故。七豈獨平處度生。偏度障難故。八雖云度生如是廣大。實不離眾生一念得入無念故。九既即念得無念。亦即生得無生故。十通該前九。知此持名念佛。徑中之徑故。又繇是徑中之徑。乃能津梁末法故。則後先次第。終始循環。故云鉤鎖。</b></p>
<LNSP></LNSP>
<p class=TEXT>【演】念入無念者。念體本空。因妄故有。今以妄息妄。如以毒攻毒。病愈體平。妄窮真露故。生得無生者。生無有體。以念為體。念不空。則生不空。念空。則生空故。</p>
<LNSP></LNSP>
<p class=VERSE>初大悲憫念末法為作津梁者。佛成道時。已當濁世。況今末法。轉展陵夷。正入鬥爭。轉展陵夷。後之又後。皆賴此經神力。救拔餘生。豈非至極悲心。預垂濟度。</p>
<LNSP></LNSP>
<p class=TEXT>【演】為作津梁者。津。濟度處。梁。橋也。以一句彌陀。運此岸眾生。置於彼岸。是為作津梁也。佛成道下。雖文有三轉。說大悲有三。而正意重在末法。觀題中末法二字可知。</p>
<LNSP></LNSP>
<p class=TEXT><b>【疏】已當濁世者。人壽二萬歲時。即入劫濁。釋迦出時。人壽百歲。久經濁世。已為可憫。</b></p>
<LNSP></LNSP>
<p class=TEXT>【演】二萬歲時即入劫濁者。以二萬歲前煩惱輕微邪見薄少。人天眾盛。三惡道稀。壽命久長。時猶未濁故。釋迦出時人壽百歲者。於住劫中。今當第九轆轤小劫。有四佛出。劫初八萬歲。減至六萬歲。拘留孫佛出。減至四萬歲。拘那含佛出。減至二萬歲。迦葉佛出。減至百歲。釋迦佛出品減至三十歲。小三災即起。至於十歲。減之極也。又過百年增一歲。增至八萬四千歲。金輪王出世。增之極也。過是以後。第十小劫。又過百年減一歲。減至八萬歲時。彌勒下生。此後復有九百九十五佛。相繼而出。盡二十小劫滿。大三災起。壞世界也。</p>
<LNSP></LNSP>
<p class=TEXT><b>【疏】正人鬥爭者。前五百年。解脫堅固。漸次五百。禪定多聞而及塔寺。今當鬥爭堅固之時。更為可憫。後之又後者。乃至法滅。倍更可憫。故佛說此經。略而計之。大悲有三。一者佛在世時。憐此五濁。說難信法。是為第一重大悲憫念眾生。二者佛滅度後。福慧日淺。罪障益深。故說此經。咸令未來雖不見佛。佛滅法存。但有信者。速超生死。是為第二重大悲憫念眾生。三者如大本言。佛滅久遠。當來之世。經道滅盡。獨留此經住世度生。最後方滅。則知滔天之際。尚作慈航大夜方沈。猶稱法炬。是為第三重大悲憫念眾生也。</b></p>
<LNSP></LNSP>
<p class=TEXT>【演】經道滅盡者。始自首楞嚴經。般舟三昧經。終至十二分教。悉皆滅盡。獨留阿彌陀經。住世百年。最後方滅也。法滅時袈裟自然變白。藏經自然無字。十六羅漢。盡收世間一切經法。貯於銅塔。遶塔經行。歎言。釋迦法滅。然後此塔沈至金剛際。則世界法滅也。滔天之際。大夜方沈者。喻眾生煩惱日深。無明日厚。古云癡雲靉靉性天昏。識火交煎心鼎沸是也。</p>
<LNSP></LNSP>
<p class=TEXT><b>【疏】譬之慈父。憂念後昆。心無盡故。置為生計。能使遠裔殘支。至於家破身貧。猶堪資藉。故曰至極悲心。預垂濟度。</b></p>
<LNSP></LNSP>
<p class=VERSE>二特於無量法門出勝方便者。入道多門。本無揀擇。險夷曲直。難易攸分。則無量門中。念佛一門。最為方便。</p>
<LNSP></LNSP>
<p class=TEXT>【演】入道多門者。如楞嚴。二十五人。各說圓通方便。淨名。三十二士。共談不二法門等。</p>
<LNSP></LNSP>
<p class=VERSE>略陳有四。一不值佛世。得常見佛方便。</p>
<LNSP></LNSP>
<p class=TEXT>【演】不值佛世。謂釋迦已過。慈氏未來。得常見佛有三義。一臨終之際。佛來接引。二已生之後。常見彌陀。三禪觀之中。得靚聖相。</p>
<LNSP></LNSP>
<p class=VERSE>二不斷惑業。得出輪迴方便。</p>
<LNSP></LNSP>
<p class=TEXT>【演】不斷惑方便者。如小乘必斷盡見思。方出三界。大乘人直至命根斷盡。業識枯乾。始出生死。故云毫釐繫念。三途業因。瞥爾情生。萬劫羈鎖。今此念佛。但能伏妄。即得往生故。</p>
<p class=VERSE>三不修餘行。得波羅密方便。</p>
<LNSP></LNSP>
<p class=TEXT>【演】不修餘行方便者。如布施。必須三輪空寂。持戒。則不缺不破。乃至隨定具足。方曰波羅密。誠非易修也。今茲念佛。不出一心。萬行具足故。</p>
<LNSP></LNSP>
<p class=VERSE>四不經多劫。得疾解脫方便。</p>
<LNSP></LNSP>
<p class=TEXT>【演】得疾解脫方便者。依餘法修。千生煉性。百劫調心。方得解脫。禪門雖云一生了道。亦乃多劫熏修。如永嘉云。吾早曾經多劫修。不是等閒生誑惑是也。今茲念佛。但稱念彌陀。疾登彼岸故。</p>
<LNSP></LNSP>
<p class=TEXT><b>【疏】法門者。道體幽玄。從門始入。為門不同。故云無量。權巧接引。令得入門。名為方便。</b></p>
<LNSP></LNSP>
<p class=TEXT>【演】法門者。軌生物解曰法。聖智通游曰門。道體幽玄者。道無形相。無方所。不可湊泊。無容擬議。論語云。仰之彌高。鑽之彌堅。瞻之在前。忽焉在後是也。從門始入者。楞嚴云。忽蒙天王賜與華屋。要因門入。論語云。不得其門而入。不見宗廟之美。百官之富。權巧接引令得入門者。此門遍一切處。頭頭可入。法法堪歸。古云。處處綠楊堪繫馬。家家有路透長安。其如眾生不知。處處逢渠。頭頭錯過也。</p>
<LNSP></LNSP>
<p class=TEXT><b>【疏】而言勝者。方便中方便也。即觀經所謂異也。多門者。或謂門門可以入道。何必念佛往生。而有易有難。不妨無揀擇中而說揀擇。險者崎嶇難行。曲者紆迴難到。喻餘門也。夷坦則易行。喻念佛人皆可為。直捷則易到。喻念佛速超生死。如韋提希。亦遍觀十方世界。而惟願生極樂也。</b></p>
<LNSP></LNSP>
<p class=TEXT>【演】崎嶇難行者。如前浩博難持。幽深罔措等。紆迴難到者。如僧祇積行。曠劫勤修等。韋提遍觀願生極樂者。世尊從頂放光。照十方界。復收寶光。結為金臺。其中普現十方佛土。令韋提遍觀。韋提獨願生於極樂也。</p>
<LNSP></LNSP>
<p class=TEXT><b>【疏】得常見彿者。起信論既示真如三昧。及二門止觀竟。復云。有初學是法。其心怯弱。以娑婆不常值佛。懼謂信心難就。如來有勝方便。攝護信心。謂專意念佛。即生佛土。常見於佛。如脩多羅說。專念西方極樂世界阿彌陀佛。即得往生。終無有退。此經則七日一心。佛現在前。是也。故知靈山已過。龍華未來。無佛世中。而得見佛。是名最勝第一方便。</b></p>
<LNSP></LNSP>
<p class=TEXT>【演】真如三昧。有正觀。有方便正觀。即法界一相。一切諸法。平等無二。方便者。謂推求五陰色之與心。終不可得。若能觀察知心無念。即得隨順入真如門故。</p>
<LNSP></LNSP>
<p class=TEXT>二門止觀者。止。謂止一切境界相。有離境。除心。二法。觀謂分別因緣生滅相。有法相。大悲。大願。精進。四行。是法。指修行五門。謂一施。二戒。三忍。四精進。五止觀也。初學是法者。指不定聚眾生。修信未滿者。其心怯弱。是內心既劣。娑婆不常值佛。是外缺勝緣。故信行難成。將欲退也。信心有四種。一者信根本。所謂樂念真如法故。二者信佛有無量功德。常念親近供養恭敬。發起善根。願求一切智故。三者信法有大利益。常念修行諸波羅蜜故。四者信僧能正修行。自利利他。常樂親近諸菩薩眾。求學如實行故。就者。成就。即信成就發心也。論云。信成就發心者。發何等心。略說三種。一者直心。正念真如法故。二者深心。樂習一切諸善行故。三者大悲心。欲拔一切眾生苦故。難者。謂修行信心。經一萬劫。方得成就故。終無有退。約有三種。一如蓮花未開時。信行未滿。未名不退。但以處無退緣。故稱不退。二信位滿足以去。華開見佛。入十住位。得少分見法身。住正定位也。三者三賢位滿。入初地以去。證遍滿法身。生無邊佛土。如佛記龍樹等。住初地。生淨土也。此經則七日二句。是引本經為證。而四段文中皆引本經為證者。明分此四種。非臆見也。</p>
<LNSP></LNSP>
<p class=TEXT><b>【疏】得出輪迴者。繇惑起業。繇業感報。往來六道。輪轉無窮。依餘法修。直至惑盡。始得出離。而託質世間。升沈未保。唯玆念佛。帶惑往生。以己念力。及佛攝受大神力故。一生彼國。即超三界。不受輪轉。經云。眾生生者。皆是阿鞞跋致。是也。是為最勝第二方便。</b></p>
<LNSP></LNSP>
<p class=TEXT>【演】直至惑盡始得出離者。思惑不盡。不出三界。塵沙不盡。不出二乘界。無明不盡。不出菩薩界。帶惑往生者。觀經上上品生者。斷無明惑。中上品生者。斷見思惑。乃至中下品生者。始斷見惑。若下輩三品。則全未斷惑。但稍能伏妄。成就淨身。即生彼國。故云帶惑往生也。</p>
<LNSP></LNSP>
<p class=TEXT><b>【疏】得波羅密者。諸菩薩眾。有恒沙劫中。修六度萬行。未能滿足。而今一心念佛。萬緣自捨。即布施波羅密。一心念佛。諸惡自止。即持戒波羅密。一心念佛。心自柔軟。即忍辱波羅密。一心念佛。永不退墮。即精進波羅密。一心念佛。餘想不生。即禪定波羅密。一心念佛。正念分明。即般若波羅密。推而極之。不出一心。萬行具足。如大本法藏願云。若我成佛。國中有情。不獲神通自在波羅密多。不取正覺。是為第三最勝方便。</b></p>
<LNSP></LNSP>
<p class=TEXT>【演】度萬行。有大小乘事理不同。而理中。又復深淺。如天台四教所明。不出一心萬行具足者。此一心亦分事理。若理一心具足萬行。自不必說。即事一心。雖未入理。而於藏教事六度。事萬行。亦可云具足也。</p>
<LNSP></LNSP>
<p class=TEXT><b>【疏】得疾解脫者。智論云。有諸菩薩。自念謗大般若。墮惡道中。歷無量。劫。雖修餘行。不能滅罪。後遇知識。教念阿彌陀佛。乃得滅障。超生淨土。又十住斷結經云。是時座中。有四億眾。自知死此生彼。牽連不斷。欲為之源。樂生無欲國土。佛言西方去此無數國土。有佛名無量壽。其土清淨。無淫怒癡。蓮華化生。不繇父母。汝當生彼。故大本云。吾薩欲令眾生速疾安住無上吾提者。應當起精進力。聽此法門。是知蟻山風水。遲疾天殊。古謂欲得一生取辦。便於是法留心。是名最勝第四方便。</b></p>
<LNSP></LNSP>
<p class=TEXT>【演】智論中罪即是障。以罪能障道。故復云障也。此念佛乃得滅者。彼佛有不思議威神力故。不思議大願力故。故此念阿彌陀佛。即大般若。如人從地倒。還從地起也。此疾得解脫之一證。十住斷結經中。死此生彼。皆因欲故。西方無欲。故頓超生死。此疾得解脫之二證。起精進力聽此法門者。聽法有三。耳聽。心聽。及於神聽。下士耳聽。如風過耳。中士心聽。頗能解義。上士神聽。深悟實相。今言精進聽法。是不以緣心聽法。以神聽也。蟻山風水者。蓮宗寶鑑云。餘門學道。如蟻子上於高山。念佛往生。似風帆揚於順水。</p>
<LNSP></LNSP>
<p class=VERSE>三激揚生死凡夫令起欣厭者。以諸眾生沈迷自性。甘受輪迴。曠劫至今。曾無省勵。故示苦樂兩土。爰開折攝二門。激之揚之。俾欣俾厭。勝心既發。淨業斯成。</p>
<LNSP></LNSP>
<p class=TEXT>【演】激揚生死凡夫者。生而死。死而生。萬劫千生。無有窮已。故名生死凡夫。激者。激勵。令人起厭。揚者。鼓揚。令人起忻。沈迷自性者。迷者。昏迷。沈者。迷之極也。自性。即註中平等法門。由最初一念無明。生起六麤三細。遂性心失真。顛倒行事。輪迴是中。自取流轉也。</p>
<LNSP></LNSP>
<p class=TEXT>示苦樂兩土者。謂樂邦之與苦域。金寶之與泥沙。胎獄之望華池。棘林之比瓊樹。誠由心分垢淨。見兩土之升沈也。開折攝二門者。眾生耽戀娑婆。佛則極言娑婆之苦以折伏之。眾生罔知淨土。佛則極言淨土之樂以攝受之。是於念佛一法</p>
<p class=TEXT>。具折攝二門也。勝心。謂勇猛心。精進心。淨業所以不得成就。皆由悠悠揚揚。心不猛利耳。果能一日用力。發大勇猛。發大精進。工夫無不成就。故云勝心既發。淨業斯成。</p>
<LNSP></LNSP>
<p class=TEXT><b>【疏】若據平等法門。非垢非淨。則欣厭無地。折攝何施。但今生死凡夫。迷心逐境。備歷輪迴。頭出頭沒。甘心忍受。曾無一念省發奮勵。求願出離。而復遮其欣厭。欲令直悟自心。是猶田蛙井鮒。不與之水。而反責以沖霄。祇益沈淪。於事何濟。於是無苦樂中。示苦示樂。苦以折伏。樂以攝受。折則激其頑迷。而令起厭離。攝則揚其懈怠。而俾生欣樂。然後久在泥塗。始嫌污穢。乍聞淨妙。浚起願求。此大火聚。彼清涼池。炎燒眾生。不得不避此而趨彼矣。方便度生。法自應爾。生彼國已。見佛聞法。得無生忍。方悟此心本來平等。</b></p>
<LNSP></LNSP>
<p class=TEXT>【演】迷心逐境者。不知心之本空。從始洎終。念念生滅。是謂迷心。不識境之本寂。隨逐六塵。對境造業。是謂逐境。田蛙井鮒者。莊子云。田蛙不可語於海者。拘於墟也。易經井卦爻辭云。井谷射鮒。於事何濟者。謂若是大鵬金翅。搏風九萬。水激三千者。可責以沖霄。田蛙井鮒。責之何益。若是上根利智。心遊域外。足蹈大方者。可教直悟自心。生死凡夫。教之何用。</p>
<p class=TEXT>得無生忍者。無生指法性而言。無少法生。無少法滅。故曰無生。忍者。指始覺智言。以始覺智。契法性理。心中了了。吐露不出。如忍事人。非懷非出。名無生忍也。</p>
<LNSP></LNSP>
<p class=VERSE>四化導二乘執空不修淨土者。良以乍得我空。即生耽滯。聞說淨佛國土。教化眾生。心不喜樂。故令回小向大。發意往生。</p>
<LNSP></LNSP>
<p class=TEXT>【演】二乘執空者。二乘人單修正觀者。但念空無相無作。兼修助觀者。多由四空以入滅盡。故皆執空。又復聲聞人。多於四諦中。居滅已休。更不前進。成纏空種。緣覺人多於覺明中。即立涅槃。而不前進。生不化種。故多執空。不修淨土者。自謂已得涅槃故。又復厭離有為故。</p>
<LNSP></LNSP>
<p class=TEXT>乍得我空者。空有四種。一人空。二法空。三空空。四空空亦空。今但初得人空也。即生耽滯者。謂沈空滯寂。墮無為坑。飲三昧酒也。</p>
<LNSP></LNSP>
<p class=TEXT>淨佛國土教化眾生者。淨名經云。菩薩取於淨國。皆為饒益諸眾生故。寶積。當知直心是菩薩淨土。菩薩成佛時。不滔眾生來生其國。深心是菩薩淨土。菩薩成佛時。具足功德眾生來生其國。乃至六度萬行等。心不喜樂者。向由著有。故受輪迴。今得人空。輪迴乍息。味著偏空涅槃之樂。聞說菩薩廣行萬行。淨土化生。自然不生一念好樂之心也。</p>
<LNSP></LNSP>
<p class=TEXT><b>【疏】乍得我空者。小乘但悟蘊中無我。不知蘊亦是空。執境為有。唯欲避境趨寂。故聞淨土化生。心不喜樂。如諸聲聞。不見舍那神力。不與菩薩大會。以本不讚說十方佛剎清淨功德故。</b></p>
<LNSP></LNSP>
<p class=TEXT>【演】但悟蘊中無我不知蘊亦是空者。空有二。一我空。謂無我。人。眾生。壽者。此是二乘所證。二法空。謂無色受想行識。此是菩薩所證。今文蘊中無我。是我空也。蘊亦是空。是法空也。小乘觀身不淨。觀受是苦。觀心無常。觀法無我。故悟蘊中無我。若照見五蘊皆空。則是大菩薩境界。故彼不知。亦是空者。以五陰法。自性不生。則無有滅。本來涅槃故。如諸下。引華嚴為證。</p>
<LNSP></LNSP>
<p class=TEXT><b>【疏】古謂小乘無他佛之說。大教有剎海之談。斯名獨善之流。亦號鈍阿羅漢。是以教令回斷滅心。修淨土行。乃知諸佛菩薩。悲智行願。如是廣大。如是無盡。心不礙境。境不礙心。一切諸法。本性自空。終日度生。終日無度。而單修禪定。不願往生。是為大失矣。</b></p>
<LNSP></LNSP>
<p class=TEXT>【演】古謂下。引古語為證。無他佛之說者。小乘但知有釋迦。不知十方諸佛。此句影略大教。有他方諸佛。有剎海之談者。如華藏世界品。有十不可說佛剎微塵數世界種。一一世界種。有二十重無盡世界。此句影略小乘。唯知有娑婆。</p>
<LNSP></LNSP>
<p class=TEXT>諸佛菩薩。具三緣悲。四種智。涅槃五行。無作四宏。故為廣大無盡。心即境。故不礙境。境即心。故不礙心。楞嚴云。見與見緣。並所想相。如虛空花。</p>
<p class=TEXT>本無所有。故云本性自空。一切諸法。不出色心二種。今眾生。是色法。度生。是心法。既一切自空。豈非終日度生。終日無度。乃知二字。直貫至終日無度。中有兩節。諸佛菩薩四句。應上文淨土化生。心不喜樂。心不礙境六句。應上文執境為有。唯欲避境趨寂。大率小乘病根。只在但悟蘊中無我。不知蘊亦是空兩句。以但悟蘊中無我。故唯知所證為極。不復知有大乘妙用。聞淨土化生。自心不喜樂也。今日回心。乃知大乘妙用。如是廣大。如是無盡爾。以不知蘊亦是空。故不知一切浮塵幻化。當處出生。隨處滅盡。遂執境為有。唯欲避境趨寂也。今日回心。乃知本不相礙。當體全空。度而無度耳。</p>
<LNSP></LNSP>
<p class=VERSE>五勉進初心菩薩親近如來者。初發心菩薩。大心雖建。勝忍未成。所謂弱羽止可纏枝。嬰兒猶應傍母。入正定聚。親彼世尊。方得忍證無生。終成佛果。乘大願筏。苦海度生。如智論中說。且夫六心墮落。塵劫聲聞。魚子菴羅。足為明鏡。故知念佛。菩薩之父。生育法身。乃至十地始終。不離念佛。何得初心自足。不願往生。</p>
<LNSP></LNSP>
<p class=TEXT>【演】初心菩薩有四教不同。藏通兩教菩薩。乃至別教初地以前。圓教初住以前皆是。何以故。觀經上上品方登初地。此初地者。圓初住也。則此初心菩薩。是別圓地住以前皆是自可想見。又復起信論。十信位人。懼信心難就。當求生淨土。及信心成就。而為信成發心。乃是三心圓發。正是圓教初住。則此初心菩薩。是別圓地住以前皆是。更可想見。別圓既如此。藏通益可知。大心雖建者。初發心菩薩。上求佛果。下化眾生。不同二乘。不求佛道。不教眾生故。勝忍未成者。勝忍。無生法忍也。初心菩薩。煩惱未除。無明未破。未證無生理故。</p>
<LNSP></LNSP>
<p class=TEXT>正定聚。指極樂世界說。以彼土人。皆有定力。不退轉故。若論斷惑。則信成就發心者。方名入正定聚。彼土唯上品上生者是也。忍證無生句。是倒語法。以法忍有三種。一者音響忍。二者柔順忍。三者無生忍。今謂所證之忍。乃是無生也。</p>
<LNSP></LNSP>
<p class=TEXT>且夫六心下。謂若不求生淨土。便欲苦海度生。則有舍利等之覆轍可鑑也。自足者。初心菩薩。必各有所得。往往就所得處。自生滿足。即如圓人十信滿心。尚有頂墮之病。是知自足兩字是初心病根。故此特為指出。</p>
<LNSP></LNSP>
<p class=TEXT><b>【疏】智論云。具縛凡夫。有大悲心。欲生惡世救苦眾生。無有是處。何以故。煩惱強故。未得忍力。心隨境轉。聲色所縛。自墮三途。焉能救彼。假令得生人中。聖道難得。以施戒福力。或作王臣。富貴自在。縱遇知識。不肯信從。荒迷放逸。廣作眾罪。繇此墮落。</b></p>
<LNSP></LNSP>
<p class=TEXT>【演】註中三引智論文字。自具縛凡夫至由此墮落為第一段。是總證勉進全文之意。具縛縛字。是內為煩惱所縛。聲色所縛縛字。是外為六塵所縛。未得忍力聲色所縛者。得忍菩薩視色如盲。聞聲如聾。所謂百花叢裏過。一物不沾裳。龐公云。但自無心於萬物。何妨萬物常圍繞。鐵牛不怕師子吼。恰似木人看花鳥。今不然也。</p>
<LNSP></LNSP>
<p class=TEXT><b>【疏】又喻二人救溺。直入水救。彼此俱溺。有方便者。往取船筏。乘之救接。皆得免難。新發意菩薩。亦復如是。要須近佛。得無生忍已。方能苦海救度眾生。如得船者。</b></p>
<LNSP></LNSP>
<p class=TEXT>【演】自又喻二人救溺至如得船者為第二段。是別證正文乘大願船二句。</p>
<LNSP></LNSP>
<p class=TEXT><b>【疏】又云譬如嬰兒離母。或墮坑井。或渴乳死。又如弱羽。祇可依樹纏枝。翅翮成就。方能飛空自在無礙。凡夫無力。唯應專念阿彌陀佛。使成三昧。臨終正念。決定往生。見佛得忍。還來三界救度眾生。</b></p>
<LNSP></LNSP>
<p class=TEXT>【演】自又云譬如嬰兒至救度眾生為第三段。是別證正文弱羽纏枝二句。</p>
<LNSP></LNSP>
<p class=TEXT>凡夫無力下。當雙合二喻。謂若離彌陀。或墮三途坑井。或渴法乳而亡。又若近彌陀。依淨土之樹枝。成無生之翅翮。方能飛三界之空。自在無礙也。</p>
<LNSP></LNSP>
<p class=TEXT><b>【疏】正定聚者。揀異邪定不定。以凡夫邪外已定。初心進退未定。今生安養。無論高下。皆不退轉故。聚者會也。即文中諸上善人之會。今謂入此聚中。見佛聞法故。六心墮落者。身子發菩薩心。已證別教六住。因逢乞眼。遂退大心。沈淪五道。</b></p>
<LNSP></LNSP>
<p class=TEXT>【演】已證六住者。別教七住。方名不退。今止證第六。故尚有退緣。因逢乞眼者。身子因中發大乘心。因天帝化作婆羅門。為之乞眼。身子與之。婆羅門即棄地踐踏。由是退失大心。</p>
<LNSP></LNSP>
<p class=TEXT><b>【疏】塵劫聲聞者。有於大通佛世發心。皆因退大。塵點劫來。墮聲聞位。故經云。魚子菴羅華。菩薩初發心。三事因中多。及其結果少。引此以明初心菩薩。猶宜親近如來。得所依歸。終無退轉故。菩薩父者。華嚴十一經。威光童子。現如來相獲十種益。首云得念佛三昧。名無邊海藏門。疏謂以念佛三昧。菩薩之父。故首明之。良繇菩薩以方便為父。念佛即真涉事。是方便故。又念佛成佛。是親種故。</b></p>
<LNSP></LNSP>
<p class=TEXT>【演】現相獲益者。華嚴云。大威光太子。現波羅蜜善眼莊嚴王如來成正覺。獲十種益。首自念佛三昧。名無邊海藏門。終至得智光明。名一切佛法清淨藏。以世人觀德人之容尚能意消。況見佛妙相。甯不得益也。</p>
<LNSP></LNSP>
<p class=TEXT>良由下。是明以念佛為父。蓋有二義。一方便義。二親種義。方便者。淨名云。智度菩薩母。方便以為父。而今即以妙心。緣歷名號。正是最勝方便。故為父也。親種者。親傳真種。而今即念彼佛。成我自佛。即念本佛。成今始佛。正是親傳真種。故為父也。即真涉事者。念體本空。則念處即真。不妨念佛。則不礙涉事。即真而不涉事。是理非方便。涉事而不即真。是有為之法。與無為隔。亦非方便。今即真而復涉於事。是名方便也。又復真謂真理。事謂念佛。即真涉事者。謂雖即觀理。而歷念佛事也。此於附法託事從行。三種觀中。正是從行歷事</p>
<p class=TEXT>觀理也。</p>
<LNSP></LNSP>
<p class=TEXT><b>【疏】十地始終者。十地文中。從初至末。地地皆云一切所作不離念佛。又云。遠行地菩薩。雖知一切國土猶如虛空。而能以清淨妙行莊嚴佛土。如來不思議境界經云。菩薩了知諸佛。及一切法。皆唯心量。得隨順忍。或入初地。捨身速生妙喜世界。極樂淨佛土中。故龍樹以初地往生。摩差末以得忍往生。至如文殊普賢等諸大菩薩。發願往生。莫可勝數。況初心乎。</b></p>
<LNSP></LNSP>
<p class=TEXT>【演】能以清淨妙行莊嚴佛土者。知空不著空。是名為真空。淨名云。雖知諸佛國及與眾生空。而常修淨土。教化於眾生。此證七地念佛往生也。了知佛法皆唯心量者。悟一切法。皆自心現量也。得隨順忍者。唯心妙理。隨順忍可。此三賢位。比觀相應。或入初地。則現觀相應矣。龍樹初地往生者。佛云。南天竺國中。大名德比丘。厥號為龍樹。能破有無宗。世間中顯我。無上大乘法。得初歡喜地。往生安樂剎。摩差末得忍往生者。菩薩生地經云。時摩差末得不起法忍。五百清信士女。皆得不退轉地。壽終俱生無量壽佛國。已上證三賢初地往生也。至如文殊普賢等。則等覺菩薩。亦欲往生。如華嚴偈中說。</p>
<LNSP></LNSP>
<p class=TEXT><b>【疏】永明謂欲託質蓮臺。永離胎藏。生極樂等諸佛國土遊戲神通者。皆能了達自心。無不化往。天如謂汝若悟心。則淨土往生。萬牛不能挽矣。然則初心菩薩。雖曰了明。去佛尚遠。正爾求生不可後也。</b></p>
<LNSP></LNSP>
<p class=TEXT>【演】了達自心無不化往者論云。若觀彼佛真如法身。常勤修習。畢竟得生入正定故汝若悟心萬牛莫挽者。悟心之士。知淨土唯心。生淨土者。非生淨土。生自己心中也。雖曰了明去佛尚遠者。古云。頓悟雖同佛。多生習氣深。風停波尚涌。理現念猶侵。又云。識冰是水。猶賴湯氣以消鎔。悟妄即真。尚依佛慧而熏煉也。</p>
<LNSP></LNSP>
<p class=VERSE>六盡攝利鈍諸根悉皆度脫者。諸餘法門。高之則下機絕分。卑之則不被上根。是以華藏如盲。螢光增結。唯此一法。上下兼收。可謂萬病愈於阿伽。千器成於巨冶。豈不慈門廣大。普度無遺。</p>
<LNSP></LNSP>
<p class=TEXT><b>【疏】如盲者。如來於逝多林中。演大華嚴。彼時上德聲聞。身子目連等。如盲如聾。杜視絕聽。乃至積行菩薩。猶云曝腮。明高之則道大機小故。</b></p>
<LNSP></LNSP>
<p class=TEXT>【演】杜視絕聽者。清涼云。高不可仰。積行菩薩曝腮鱗於龍門。深不可窺。上德聲聞杜視聽於嘉會。今釋曝顆者。如禹門三級。魚躍不過者。曝腮而還也。</p>
<LNSP></LNSP>
<p class=TEXT><b>【疏】增結者。淨名經云。有二比丘犯根本戒。發露求懺。優波離為依律定罪。疑心不釋。淨名言。汝毋以常法擾亂其心。重增此二比丘罪。永嘉擬之螢光。謂不能開其迷暗。而反增益之也。明卑之則機深教淺故。</b></p>
<LNSP></LNSP>
<p class=TEXT>【演】常法即是依律定罪。毋擾亂其心者。謂當直談罪性本空。不在內外中間等也。擬之螢光者。證道歌云。有二比丘犯淫殺。波離螢光增罪結。維摩大士頓除疑。猶如赫日消霜雪是也。</p>
<LNSP></LNSP>
<p class=TEXT><b>【疏】他若不淨錯施爐韝。數息不利冢人。彼此為門。亦復各異。而淺深小大。勢不兼宜。椎此念佛法門。三輩九品。悉皆度脫。徹上。則三心圓發。直入無生。徹下。則十念成功。亦生彼國。所謂不離一法。巧被諸根。豪傑無下抑之羞。庸愚有仰攀之益。蓋無機不收。有情皆攝者也。</b></p>
<LNSP></LNSP>
<p class=TEXT>【演】不淨數息者。舍利弗教弟子。一修不淨觀。一修數息觀。久之。皆不成。心欲返道。往見世尊。世尊問二人在家何業。修數息者曰。守墳墓。修不淨者曰。冶金器。世尊乃令二人易觀修之。不久皆證道果。</p>
<LNSP></LNSP>
<p class=TEXT>三心。即觀經所云。一者至誠心。二者深心。三者回向發願心。圓者圓頓。無次第故。又圓融。無彼此故。又圓滿。無缺少故。此是圓人。就圓融三法而發心也。當知發此三心是因。是未生淨土時事。是圓十信位中事。直入無生是果。是已生淨土時事。是證圓初住時事。三心圓發直入無生者。謂但能三心圓發者。生淨土時即直入無生也。</p>
<LNSP></LNSP>
<p class=TEXT>十念舊有兩釋。一謂但至心稱念十聲。即為十念。一謂不論句數。但盡一口氣為一念。盡十氣為十念。又有臨終始十念者。如張善和是也。有一生行十念者。如智仙法師是也。成功亦可分事理說。如但得信力成就。稍能伏妄。是事成功。若根器大利。觀力成就。疾能破妄。是理成功。大率即此一行。隨其根器。隨其用心。可分九品也。又當知此句是因。下句亦生彼國方是果。又復當知。此等十念成功者。皆因夙世有大善根。或今現生素習禪觀。故一時用力。頓斬塵勞。若根器稍劣。素無質地者。不可圖此僥倖。而廢專持名號也。</p>
<LNSP></LNSP>
<p class=TEXT><b>【疏】阿伽陀者。西域藥名。能以一藥總治諸疾。喻但持佛名。五欲三毒。無量煩惱。乃至偏乘外道。一切見病。悉斷除故。</b></p>
<LNSP></LNSP>
<p class=TEXT>【演】五欲三毒。無量煩惱。是鈍使。偏乘外道。一切見病。是利使。但偏乘已斷見惑者。則不名使。而亦是病。如楞嚴生纏空種。與不化圓種。豈不是見病耶。</p>
<LNSP></LNSP>
<p class=TEXT><b>【疏】巨冶者。一冶之中。陶鑄萬物。各成其器。喻但持佛名。隨彼根行。九品往生。皆不退故。廣大者。周易乾曰大生。坤曰廣生。今無所不度。喻如天覆地載。並育兼容。至慈無擇。名普門也。</b></p>
<LNSP></LNSP>
<p class=TEXT>【演】大生廣生者。易經繫辭云。夫乾。其靜也專。其動也直。是以大生焉。夫坤。其靜也翕。其動也闢。是以廣生焉</p>
<LNSP></LNSP>
<p class=VERSE>七護持多障行人不遭墮落者。末世修行。多諸障難。一虧正見。即陷群邪。彼佛願力威神加被行人。大光明中。不遭魔事。能為護念。直至道場。故知澤圖辟怪。寶鏡遁妖。正念分明。無能嬈者。</p>
<LNSP></LNSP>
<p class=TEXT>【演】正念分明。即後文事理二持。大率根鈍者。聞佛名號。常憶常念。以心緣歷。字字分明。前句後句。相續不斷。行住坐臥。唯此一念。無第二念。是為正念分明。根利者。聞佛名號。不惟憶念。即念反觀。體察究審鞫其根源。於自本心忽然契合。是為正念分明。此正念分明。正是不虧正見。正是願力威神。正是大光明中。正是直至道場。誰能嬈者。寶鏡遁妖。可將王度事說。王度。將寶鏡懸樹。樹即為雷所擊。大蛇死於樹下。又復以鏡照一女子。女子即乞藏鏡。願得一醉而死。醉後臥床。乃一死狐。</p>
<LNSP></LNSP>
<p class=TEXT><b>【疏】多諸障難者。行人於禪觀中。擊發陰魔。如楞嚴開五十種。皆云不作聖心。名善境界。若作聖解。即受群邪。故知正見稍虧。邪魔遂熾。無益更損。求升反沈。繇此淺根佈道不學。</b></p>
<LNSP></LNSP>
<p class=TEXT>【演】禪是禪定。觀是觀想。今合言禪觀。乃舉一切三昧之總名也。若分言之。則禪有世間禪。出世間禪。出世間上上禪。觀有析空觀。體空觀。次第三觀。一心三觀。等。陰是五陰。魔謂魔羅。此云殺者。能殺行人法身慧命故。此陰魔若如楞嚴所說。不出天魔。心魔。見魔三種。擊是擊動。發是發現。眾生有此陰。即有此魔。不修觀行。故隱而不發。今既修禪。將破此陰。遂擊動諸魔。魔即現也。</p>
<LNSP></LNSP>
<p class=TEXT><b>【疏】今念佛者。以佛大願攝受。大力匡持。威莫敢干。神不可測。雖有魔事。行將自消。又經云。念佛之人。有四十里光明燭身。魔不能犯。以阿彌陀佛。及十方佛。常護念故。從今發心。直至道場。自始至終。吉無不利。良繇正念分明。縱魔來者。易識易遣。非比耽靜著空。中無主宰。逢魔不覺。遂至入心者也。</b></p>
<LNSP></LNSP>
<p class=TEXT>【演】易識易遣者。正念分明。即般若智照也。識者。智能辨故。遣者。智能破故。如起信云。或有眾生。無善根力。則為諸魔外道鬼神之所惑亂。若於坐中現形恐怖。或現端正男女等相。當念唯心。境界則滅。終不為惱。又天台止觀中。具明識遣之法。檢彼自知。</p>
<LNSP></LNSP>
<p class=TEXT><b>【疏】澤圖寶鏡者。以此二喻。明非但佛力。即是自己念力也。有神獸名白澤。能人言。辨萬物之情。諸邪望影而避。故曰家有白澤之圖。必無如是妖怪。又山精野魅。能變形種種。誑惑於人。而不能變鏡中之形。喻念佛者。正念現前。智照精朗。一切天魔心魔不得便故。</b></p>
<LNSP></LNSP>
<p class=TEXT>【演】智照精朗魔不得便者。良由正念分明。即是第一遣魔之法。故楞嚴云。主人若迷。客得其便。當處禪那覺悟無惑。則彼魔事。無奈汝何。汝如沸湯彼如堅冰。煖氣漸鄰。不日消殞。</p>
<LNSP></LNSP>
<p class=VERSE>八的指即有念心得入無念者。心本無念。念起即乖。而眾生無始以來。妄想慣習。未易卒遣。今教念佛。是乃以毒攻毒。用兵止兵。病愈寇平。則捨病體更無自身。即寇盜原吾赤子。</p>
<LNSP></LNSP>
<p class=TEXT>【演】心本無念者。心即真心。念即妄念。真心之中。本無妄念。起念念佛。豈不反乖其心。</p>
<LNSP></LNSP>
<p class=TEXT>以毒攻毒用兵止兵者。妄想之念。能害我法身。傷我慧命。乃毒也。兵也。念佛之念。念念生滅。未與般若相應。亦毒也。兵也。然非念佛之毒。不能攻妄想之毒。非念佛之兵。不能制妄想之兵。雖同一妄想。有雜有專。有淨有穢。迥不同故。</p>
<LNSP></LNSP>
<p class=TEXT>病愈寇平者。如妄想既遣。即妄即真。無離妄念。別求真念。永嘉云。無明實性即佛性。幻化空身即法身。</p>
<LNSP></LNSP>
<p class=TEXT><b>【疏】起信論云。心體離念。而起念念佛。豈不反擾其心。佛藏經云。無覺無觀。名為念佛。無想無語。是名念佛。而起念念佛。豈不反背於佛。今謂滅諸覺觀。實相念佛。理則誠然。但以心雖離念。而無明染心。念念相續。如七年之病。久亂之民。故曰慣習。</b></p>
<LNSP></LNSP>
<p class=TEXT>【演】心體離念者。起信云。所言覺義者。謂心體離念。離念相者。等虛空界。無所不遍。法界一相。即是如來平等法身。</p>
<LNSP></LNSP>
<p class=TEXT>實相念佛者。離一切諸相方名實相。即所謂直心正念真如也。</p>
<LNSP></LNSP>
<p class=TEXT><b>【疏】玆欲勉強遏捺。立使空寂。而止動歸止。止更彌動。縱麤念暫息。細念猶存。便謂相應。錯謬非小。既居凡地。未能絕慮忘緣。何不即緣慮而作修進。</b></p>
<LNSP></LNSP>
<p class=TEXT>【演】鏖念暫息細念猶存者。即楞嚴所謂。內守幽閒。猶為法塵分別影事。又雖覺明虛靜。無復麤重前塵影事。而生滅根元。猶如野馬。熠熠清擾。祖師云。百尺竿頭坐的人。雖然得入未為真。百尺竿頭重進步。大千世界現全身。</p>
<LNSP></LNSP>
<p class=TEXT>即緣慮作修進者。古云。善用兵者。不必別動干戈。即以賊攻賊。用盜殺盜。亦名就路還家也。</p>
<LNSP></LNSP>
<p class=TEXT><b>【疏】故以念還攻於念。念一佛名。換彼百千萬億之雜念也。</b></p>
<LNSP></LNSP>
<p class=TEXT>【演】念一佛名換彼百千雜念者。雜念因六塵有。離塵則無。念念扳緣。心心不住。乃違真之念。念佛之念雖亦是妄。從信心生。專注一境。近真之念也。古云。如將蜜果。換苦葫盧是也。</p>
<LNSP></LNSP>
<p class=TEXT><b>【疏】而妄從真起。波逐水生。即念即空。居然本體。非於念外別得菩提。</b></p>
<LNSP></LNSP>
<p class=TEXT>【演】妄從真起者。謂念佛雖妄。而又離真無妄。妄從真起。如波逐水生者。即念即空有二義。一是念極而空。即用心之極。和念脫落也。二是念體本空。即終日念佛。終日無念也。居然本體亦二義。一反妄歸真義。謂妄窮則真露也。二全妄全真義。即觀相元妄。觀性元真也。然此兩句中二義。都重前一義。蓋以本文題目。的指有念。得入無念故。</p>
<LNSP></LNSP>
<p class=TEXT><b>【疏】故云萬法虛偽。唯是一心。了悟自心。觸目吾提矣。喻如病體瘳時。</b></p>
<p class=TEXT><b>便名健體。亂民定後。即是良民。去念而求心。是醫必滅身而療病。將必屠國而安民也。豈理也哉。</b></p>
<LNSP></LNSP>
<p class=TEXT>【演】萬法虛偽唯是一心者。謂一切境界唯心。妄起故有。若心離於妄動。則一切境界滅。唯一真心。無所不遍。觸目菩提者。頭頭皆是。法法皆真。明明百草頭。明明祖師意。東坡云。溪聲即是廣長舌。山色無非清淨身。</p>
<LNSP></LNSP>
<p class=VERSE>九巧示因於往生實悟無生者。七地僅名現相。八地乃得無生。而亟欲滅生以求無生。彌求彌遠。今以求生淨土。乃悟無生。入有得空。即凡成聖。可謂通玄秘訣。換骨神丹。</p>
<LNSP></LNSP>
<p class=TEXT>【演】現相者。如雞後鳴瞻顧東方已有精色。七地僅名者。以此地無相觀雖已成。分別智雖已離。而現識未亡。於一切色未大自在。故僅得現相耳。</p>
<LNSP></LNSP>
<p class=TEXT>八地乃得者。以此地現識已亡。入一切法。如虛空性。入一切法本來無生。無起無相。初中後際。皆悉平等。無分別如如智之所入處。是名真得無生法忍也。亟欲滅生求無生者。古云。大患莫若於有身。故滅身以歸無。勤勞莫先於有智。故泯智以淪虛。入有得空即凡成聖者。求生淨土入有也。乃悟無生。得空也。入有為凡夫。得空成聖果也。</p>
<LNSP></LNSP>
<p class=TEXT><b>【疏】僅名現相者。華嚴地地皆曰無生。而正得乃歸八地。其七地云。淨無量身口意。得無生法忍光明。疏謂無生法忍。。八地所得。今玆七地。於彼法忍明相現前。未為真得。如觀經疏。以無生即屬初住。意略同此。乃至八地。離一切心意識分別。始名真得無生法忍也。故知無生。聖且難之。況凡輩乎。</b></p>
<LNSP></LNSP>
<p class=TEXT>【演】淨無量身口意者。七地菩薩以深淨心。成就身業。成就語業。成就意業。所有一切不善業道。如來所訶。皆已捨離。一切善業。如來所贊。常善修行故。</p>
<LNSP></LNSP>
<p class=TEXT>意略同此者。天台教云。初住即得無生。清涼云。初地已去。但得無生法忍明相現前。未為真得。則天台說初住得者。亦得無生法忍光明也。</p>
<LNSP></LNSP>
<p class=TEXT>離一切心意識分別者。了別名識。指第六言。籌量名意。指第七言。集起名心。指第八言。然第八中有業轉現三相。今所離者。乃是現相。即楞伽所謂現識也。分別者。此六七八雖麤細不同。俱各有種種分別。今至八地。一切皆離也。</p>
<LNSP></LNSP>
<p class=TEXT><b>【疏】彌遠者。厭生為患。亟欲滅生以歸於無。而滅非真滅。祇益劬勞。終成輪轉。如牛壞車。古有明喻。</b></p>
<LNSP></LNSP>
<p class=TEXT>【演】滅非真滅者。乃斷滅之滅。非寂滅之滅也。斷滅之滅乃妄滅。寂滅之滅為真滅。楞嚴云。生滅既滅。寂滅現前是也。終成輪轉者。如無想外道。五百劫定力已過。中有現前。謗阿羅漢。身遭後有。墮落地獄。輪轉諸趣也。如牛壞車者。牛以牽車為苦。倒壞其車。主人復造。如人厭身為苦。速滅其身。不知此身雖滅。復受餘身。</p>
<LNSP></LNSP>
<p class=TEXT><b>【疏】今專念佛。發願往生。生彼國已。華開見佛。識自本心。本自不生。生亦何礙。所謂熾然求生。而不乖於無生之理。終日生而未嘗生者。乃所以為真無生也。有生而悟無生。故云入有得空。生屬凡夫。而因生無生。故云即凡成聖。就路還家。潛超密度。難思難議。故云通玄。倏爾轉移。如平地升遷。白衣驟貴。故云換骨。捨秘訣而耕空言棄神丹而服狂藥。豈不大可哀哉。</b></p>
<LNSP></LNSP>
<p class=TEXT>【演】求生而不乖無生者。證道歌云。誰無念誰無生。若實無生無不生。喚取機關木人問。求佛施功早晚成。升仙。如許仙。拔宅飛昇。蕭史。乘鸞羽化。</p>
<LNSP></LNSP>
<p class=TEXT>驟貴。如虞舜。發於畎畝。膠鬲。舉於魚塭。捨秘訣而耕空言。謂不念彌陀。為尋文索義之教。棄神丹而服狂藥。謂不求淨土。為捕風捉影之禪。</p>
<LNSP></LNSP>
<p class=VERSE>十復明徑路修行徑中之徑者。此有二義。一者。餘門學道。萬里迢遙。念佛往生。古稱徑路。而念佛一法。復有多門。今此持名。是為徑路之中。徑而又徑。鶴沖鵬舉。驥驟龍飛。不疾不行。而速而至。徑中徑矣。</p>
<LNSP></LNSP>
<p class=TEXT>【演】萬里迢遙者。漸漸斷惑。漸漸證真。漸離生死。鶴沖鵬舉者。古云。百鳥不到處鷹能到。鷹不到處鶴能到。又南華云。北海有魚。其名曰鯤。鯤之大。不知其幾千里也。化而為鵬。怒而飛。其翼若垂天之雲。摶扶搖而上者。九萬里去。以六月息者也。驥驟龍飛者。凡馬日行不過百里。良驥有追風逐電之能。然不及神龍變化飛騰。人莫能測也。</p>
<LNSP></LNSP>
<p class=TEXT><b>【疏】二義者。一是較量於多種淨業。二是揀別於本部大本。故云徑路之徑路也。</b></p>
<LNSP></LNSP>
<p class=TEXT>【演】多種淨業。如觀經修觀。鼓音持咒等。今以持名與之較量。則彼是徑路。持名是徑中徑也。本部大本。即廣陳依正備載修持等。今以持名為之揀別。則彼是徑路。持名又徑中徑也。</p>
<LNSP></LNSP>
<p class=TEXT><b>【疏】徑路者。路小而捷名徑。小喻念佛為力之簡易。捷喻念佛成功之迅速。善導大師偈云。唯有徑路修行。但念阿彌陀佛。是也。故云。餘門學道。名豎出三界。念佛往生。名橫出三界。如蟲在竹。豎則歷節難通。橫則一時透脫。餘門之比念佛。則念佛為速矣。</b></p>
<LNSP></LNSP>
<p class=TEXT>【演】豎出三界者。先斷欲界九品思。方出欲界。次斷色界三十六品思。方離色界。次斷四空三十六品思。方超無色界。又先修根本四禪。方出欲界。次修四空定。方離色界。次修滅盡定。方超無色界。橫出者。即不斷惑不修禪。但得稱名一心。便帶惑往生出三界也。</p>
<LNSP></LNSP>
<p class=TEXT><b>【疏】念佛復有多門者。如後文中所開實相念佛四種。乃至萬行回向等實相之佛。雖云本具。而眾生障重。解悟者希。下此數門。觀像。則像去還無。因成間斷。觀想。則心鹿境細。妙觀難成。萬行。則所作繁多。重處偏墜。唯此持名一法。簡要直捷。但能繼念。便得往生。古人謂既得見彌陀。何愁不開悟。則不期實相而實相契焉。故念佛為修行徑路。而持名又念佛中之徑路也。</b></p>
<LNSP></LNSP>
<p class=TEXT>【演】重處偏墬者。如前云。以施戒力。或作王臣富貴自在。乃至廣作眾罪。由此墮落等。</p>
<LNSP></LNSP>
<p class=TEXT><b>【疏】鶴沖已過凡禽。爭如鵬舉。驥驟雖超群馬。未及龍飛。皆上喻念佛。下喻持名念佛也。不疾不行者。易繫詞曰。易無思也。無為也。寂然不動。感而遂通天下之故。非天下之至神。其孰能與於此。</b></p>
<LNSP></LNSP>
<p class=TEXT>【演】易無思無為等者。凡物有心必有思。惟易無心也。何有於思。何有於為。方其耆未揲。卦未求。辭占象變。隱而無蹟。寂然不動矣。及其感而揲蓍求卦也。則受命如響而來物之。遂知通變極數。而爻象之畢洩。遂通天下之故也。蓋無思而無不思。無為而無不為。極天下之至神。乃能如此。不然寂則淪於靜矣。感則滯於動矣。其孰能寂能感之如此哉。</p>
<LNSP></LNSP>
<p class=TEXT><b>【疏】唯神也。不疾而速。不行而至。意謂疾而後速。行而後至者。物之常也。蓍卦之體。寂無思為。而有感即通。是不疾而速。不行而至。妙萬物而謂之神也。引此以明諸門念佛。雖同曰往生。而為力稍難。為時稍久。是須行須疾。乃至乃速也。今則不稽歲月。不假作為。七日一心。即生彼國。何其神妙一至是也。</b></p>
<LNSP></LNSP>
<p class=TEXT>【演】為力稍難。是不甚簡易。須行乃至也。為時稍久。是不極迅速。須疾乃速也。不稽歲月。是極迅速。不疾而速也。不假作為。是極簡易。不行而至也。</p>
<LNSP></LNSP>
<p class=TEXT><b>【疏】故普賢行願品鈔云。大藏中數百餘本。或經或論。說修彼因。然皆勤積。乃得往生。今但稱名。便登不退。豈非徑而復徑者哉。</b></p>
<LNSP></LNSP>
<p class=VERSE>二者。無量壽經。廣陳依正。備載修持。今此經者。崇簡去繁。舉約該博。更無他說。單指持名。但得一心。便生彼國。可謂愈簡愈約。愈妙愈玄。徑中徑矣。</p>
<LNSP></LNSP>
<p class=TEXT>【演】廣陳依正者。小本依報如池水。則但曰有七寶池。八功德水。大本則廣談池之量池之數。及水之隨心作用等。小本正報。如弟子。則但曰聲聞弟子無量無邊。大本則廣談諸上善人。講經。誦經。聽經。坐禪等。備載修持者。此則執持名號。一心不亂。大本則備說捨家離俗。而作沙門等。懸繒散花飯食僧眾等。</p>
<LNSP></LNSP>
<p class=TEXT>繁簡就經文說。博約就行門說。又更無他說。單指持名。正是崇簡去繁。但得一心。便生彼國。正是舉約該博。</p>
<LNSP></LNSP>
<p class=TEXT><b>【疏】無量壽經。詳見部類譯釋二門。以對今經。世稱大本。蓋部同而廣略異也。彼為樂廣者說。此為樂略者說。然辭簡而理益明。事約而功倍勝。</b></p>
<LNSP></LNSP>
<p class=TEXT>【演】為樂廣樂略者。如來說法隨機不定。如良醫應病授藥。楞伽云。彼彼諸病人。良醫隨處方。諸佛為眾生。隨機應量說。</p>
<LNSP></LNSP>
<p class=TEXT>辭簡而益明。就能詮之文說。事約而倍勝。指所詮之義說。</p>
<LNSP></LNSP>
<p class=TEXT><b>【疏】如大本廣談諸福。而此經謂但持名號。即為多福多善。大本猶分三輩。而此經謂但生彼國。俱得不退菩提。是則不獨為種種念佛門中之要。又於本部中轉更為要。可謂妙中之妙。玄中之玄。徑而復徑者矣。</b></p>
<LNSP></LNSP>
<p class=TEXT>【演】廣談諸福。細分三輩。辭繁也。但持名號。但生彼國。辭簡也。即為多善多福。俱得不退菩提。理益明也。廣談諸福猶分三輩。事博也。但持名號。但生彼國。事約也。即為多善多福。俱得不退菩提。功倍勝也。</p>
<LNSP></LNSP>
<p class=VERSE>如上別中十義。復以前九為通。後一為別。兼前總義。為此經教起之所因故。</p>
<LNSP></LNSP>
<p class=TEXT>【演】前九為通者。前之九因。通四種念佛。後一為別者。後一徑中之徑。別在持名。兼前總義者。總一代時教。為一大事因緣出現於世也。</p>
<LNSP></LNSP>
<p class=TEXT><b>【疏】通者。通明淨土諸經。皆同此因故。別者。別明此經專重持名。以持名為因故。總者。即前總明一切諸經。皆一大事以為因故。言佛說此經。為教眾生念佛。為教眾生持名念佛。為教眾生持名念佛而入佛知見。以了此一心大事而已。合之為此經教起之所因也。</b></p>
<LNSP></LNSP>
<p class=TEXT>【演】為教眾生念佛者。不教眾生修餘行。此句指前九因。猶通四種念佛。為教眾生持名念佛者。不教眾生觀像念佛等。此句指後一因。唯持名念佛。為教眾生持名念佛。而入佛知見者。不教眾生念佛往生淨土而已。此句兼前總義。為入佛知見也。</p>
<LNSP></LNSP>
<p class=TEXT339>二藏教等攝三初藏攝。二教攝。三分攝</p>
<LNSP></LNSP>
<p class=KEPAN>初藏攝</p>
<LNSP></LNSP>
<p class=VERSE>已知佛說此經。有如是因。未知此經藏教分中。各何攝屬。言藏有二。一。三藏。二。二藏。且初三藏者。一脩多羅藏。二毗奈耶藏。三阿毗達磨藏。今此經者。是脩多羅攝。諸經亦有互相攝者。今非彼故。</p>
<LNSP></LNSP>
<p class=TEXT>【演】藏教分中者。藏有含攝義。謂含攝一切所應知義故。教有開示義。謂開示眾生令得正見故。分有分劑義。謂分劑頭數。各各不同故。各何攝屬者。言藏教分三種。各有不同。今在藏中是屬何藏。在教中是屬何教。在分中是屬何分也。</p>
<LNSP></LNSP>
<p class=TEXT><b>【疏】梵語脩多羅。此云契經。名為經藏。解見後釋題中。</b></p>
<LNSP></LNSP>
<p class=TEXT>【演】此云契經者。謂上契諸佛之理。下契群生之機。若契理而不契機。則法不逗機。是閒言語非經也。契機而不契理。如樵歌牧唱。治世語言。不詮妙理亦非經也。</p>
<LNSP></LNSP>
<p class=TEXT><b>【疏】毗奈耶。此云調伏。即律藏。</b></p>
<LNSP></LNSP>
<p class=TEXT>【演】調伏者。謂調煉三業。制伏過非。使身口意悉歸清淨。</p>
<LNSP></LNSP>
<p class=TEXT><b>【疏】阿毗達磨。此云對法。即論藏。</b></p>
<LNSP></LNSP>
<p class=TEXT>【演】對法者。法有二種。一勝義法。即涅槃是善是常故名勝。二法相法。通四聖諦相。即體性相狀也。對亦有二。一者對向。謂向前涅槃。二者對觀。觀前四諦。其能對者。即無漏淨慧。及相應心所。</p>
<LNSP></LNSP>
<p class=TEXT><b>【疏】上二俱有多義。非急不引。</b></p>
<LNSP></LNSP>
<p class=TEXT>【演】俱有多義者。契經。或曰線。或曰蓆經井索聖教等。對法。或名伏。能勝伏他論故。或名通。能通釋經文故。調伏。或名尸羅。此云清淨。或名波羅提木叉。此云保解脫等。</p>
<LNSP></LNSP>
<p class=TEXT><b>【疏】脩多羅攝者。此經在經律論三藏中。屬經藏故。互攝者。如華嚴則經攝而兼律論。以十藏等品顯戒律。問明等品顯論議故。梵網則律攝而兼經。以心地品之上。廣談菩薩階位故。餘可例知。此經不兼戒律。亦無論議。自始至終。專說念佛求生淨土。故云今非彼也。</b></p>
<LNSP></LNSP>
<p class=TEXT>【演】十藏品顯戒律者。第二戒藏。廣談戒律。始從普饒益戒。終至無毀犯戒。明十種戒律故。</p>
<LNSP></LNSP>
<p class=TEXT>問明品顯論議者。十首菩薩互相問答。論量妙理。經中始從文殊。以一心種種差別問。覺首以萬法體虛顯性答。終至覺首復以佛境界問。文殊以生界法界無別答。</p>
<LNSP></LNSP>
<p class=VERSE>二藏者。一菩薩藏。二聲聞藏。今此經者。菩薩藏攝。亦有互攝。今非彼故。</p>
<LNSP></LNSP>
<p class=TEXT>【演】菩薩藏。是大乘法。如華嚴法華所說等。聲聞藏。是小乘法。如四阿含所說等。</p>
<LNSP></LNSP>
<p class=TEXT><b>【疏】菩薩聲聞。詳見後釋文中。藏分二者。以經有大乘小乘。故二藏分攝。若約人有三乘。亦合分三。以緣覺人多不藉教。攝歸聲聞。故止二藏。</b></p>
<LNSP></LNSP>
<p class=TEXT>【演】緣覺人不藉教者。緣覺有二。一緣覺。出有佛世。稟如來十二因緣而得覺悟。二獨覺。出無佛世。獨宿孤峰。觀緣悟道。所謂觀物變。而悟非常。靚秋零而入真道。今之所指乃獨覺也。</p>
<LNSP></LNSP>
<p class=TEXT><b>【疏】今菩薩藏攝者。此經演說大乘。如依正莊嚴。信願往生等。皆自利利他菩薩淨佛國土。教化眾生之道故。</b></p>
<LNSP></LNSP>
<p class=TEXT>【演】自利利他者。始為眾生求生淨土。終以證忍還來度生故。</p>
<LNSP></LNSP>
<p class=TEXT><b>【疏】互攝者。如華嚴菩薩藏攝。亦通聲聞。以能包含無量乘故。今經二乘種不生。故云非彼。</b></p>
<LNSP></LNSP>
<p class=TEXT>【演】華嚴包無量乘者。清涼序云。若乃千門潛注。與眾典為洪源。萬德交歸。攝群經為眷屬是也。蓋以華嚴如大海。諸經如百川。華嚴如天子。諸經如侯王。無不攝故。二乘種不生者。往生論云。大乘善根界。等無譏嫌名。女人及根缺。二乘種不生。</p>
<LNSP></LNSP>
<p class=TEXT><b>【疏】或問何得文中。彼佛有聲聞弟子。答。此暫有終無。至下釋文中當辯。</b></p>
<LNSP></LNSP>
<p class=TEXT>【演】暫有終無者。小乘臨終。回心向大得生淨土。以二乘根熟故。聞水鳥樹林。說無常苦空等法。順其夙習暫證小果。而心則已入大乘也。</p>
<LNSP></LNSP>
<p class=TEXT><b>【疏】又問。厭苦趨樂。似專自利。何名菩薩。答。求生淨土。正為見佛聞法。得無生忍已。還來此世。救苦眾生。是菩薩行。非聲聞道。如天台十疑論中說。</b></p>
<LNSP></LNSP>
<p class=KEPAN>二教攝</p>
<LNSP></LNSP>
<p class=VERSE>教者。依賢首判教分五。謂小。始。終。頓。圓。今此經者。頓教所攝。亦復兼通前後二教。</p>
<LNSP></LNSP>
<p class=TEXT>【演】判教。謂判釋東流。一代時教。亦頗有不同。如劉乩二教。南中三教。天台四教等。今不依彼。乃依賢首所判五教也。但說偏空曰小。初示衍門為始。終歸一實為終。一念不生全體現。故謂之頓。重重法界總圓融。故謂之圓。</p>
<LNSP></LNSP>
<p class=TEXT><b>【疏】五教者。一。小乘教。所說唯是人空。縱少說法空。亦不明顯。以依六識三毒。建立染淨根本。未盡法源故。</b></p>
<LNSP></LNSP>
<p class=TEXT>【演】人空即前蘊中無我。法空即前蘊亦是空。縱少說法空者。如經云。無誰老死。無是老死。上句人空。下句即法空也。又曰諸法無有我。亦復無我所。人法亦然。六識三毒等者。小乘不信有八識。獨有六識。三毒為能熏。六識為所熏。三毒熏六識。流轉生死。為染根本。三毒不熏六識。以戒定慧熏六識。即證涅槃為淨根本也。未盡法源者。尚未窮七識。況八識真如耶。</p>
<LNSP></LNSP>
<p class=TEXT><b>【疏】二。大乘始教。繇第二時。但明於空。第三時定說三乘。不許定性闡提成佛。未盡大乘至極之說。故名為始。有成佛有不成佛。復名分教。所說則廣談法相。少及法性。其所云性。亦是相數。以依生滅八識。建立生死及涅槃因諸義類故。</b></p>
<LNSP></LNSP>
<p class=TEXT>【演】由第二時。但明於空者。法相宗中。以佛初於鹿苑轉四諦法輪。說諸法為有。為初時。第二時中。依遍計所執。說諸法皆空。即諸部般若之一分是。然依他圓成猶未說有。為二時。第三時。具說遍計性空。依圓是有。契合中道。方為了義。今賢首。合彼二三兩時為始教。以第二時。但明於空。空是大乘初門。第三時。定說三乘隱於一極。皆非至極。故總為始也。廣談法相者。謂色法十一。心法八。五十一個心所法。二十四個不相應。六個無為成百法。其所云性。亦是相數者。以六無為是性。既有六種。亦是相數也。依生滅八識者。法相宗中。真如凝然不動。不許隨緣。以依生滅八識建立諸法。如云。無始時來界。一切法等依。由此有諸趣。及涅槃證得。是也。界為因義。即第八識種子。</p>
<LNSP></LNSP>
<p class=TEXT><b>【疏】三。大乘終教。繇出中道妙有。定性闡提。皆當作佛。方盡大乘至極之說。故名為終。稱理故。復名實教。所說則多談法性。少及法相。其所云相。亦會歸性。以依如來藏八識。隨緣成立諸義類故。</b></p>
<LNSP></LNSP>
<p class=TEXT>【演】中道妙有者。真空妙有。二而不二。空即有故。定性聲聞得成佛。有即空故。定性闡提亦得成佛。方盡大乘至極之說者。以一切眾生皆有佛性。皆當作佛。方為盡理也。其所云相亦會歸性者。如云。三世五陰法。說名為世間。彼滅非世間。如是但假名。又云。有諍說生死。無諍即涅槃。生死及涅槃。二俱不可得等。如來藏即自性清淨心。八識即黎耶體。依如來藏八識者。謂非生滅八識。乃依不生滅心之八識也。論云。依如來藏故有生滅心。所謂不生不滅。與生滅和合。非一非異。名為阿賴耶識是也。隨緣謂真如隨緣。如楞伽云。譬如巨海浪。斯由猛風起。洪波鼓冥壑。無有斷絕時。成立者。謂此識之中。以不覺熏本覺故。生諸染法。流轉生死。以本覺熏不覺故。生諸淨法。反流出纏。成於始覺。依此二義。遍生一切染淨諸法。而一切諸法。仍不離自性。故云隨緣成立諸義類也。</p>
<LNSP></LNSP>
<p class=TEXT><b>【疏】四。頓教。總不說法相。唯說真性。一念不生。即名為佛。無漸次故。</b></p>
<LNSP></LNSP>
<p class=TEXT>【演】不說法相。唯說真性者。起信云。一切諸法。唯依妄念而有差別。若離妄念。則無一切諸法自相可得等。一念不生。即名為佛者。古云。心有也曠劫而墮凡夫。心無也剎那而成正覺。</p>
<LNSP></LNSP>
<p class=TEXT><b>【疏】五。圓教。統該前四。圓滿具足。所說唯是無盡法界。性海圓融。緣起無礙。相即相入。帝網重重。主伴交參。無盡無盡故。</b></p>
<LNSP></LNSP>
<p class=TEXT>【演】統該前四者。前之四教。前淺後深。不該攝故。不圓滿故。無盡法界者。統惟一真法界。分為事理等四法界。有為無為等五法界。乃至無量法界也。性海圓融等者。性海圓融不礙緣起。法法相即法法相入。如千珠寶網。重重無盡也。以四法界對之。則性海是理法界。緣起是事法界。圓融無礙是事理無礙法界。相即下是事事無礙法界。</p>
<LNSP></LNSP>
<p class=TEXT><b>【疏】以上詳如華嚴玄談中。恐煩不敘。言頓教攝者。如後義理中辯。亦通前後者。通前終教。以一切眾生念佛。定當成佛。即定性闡提皆作佛故。通後圓教者。亦義理中辯。</b></p>
<LNSP></LNSP>
<p class=KEPAN>三分攝</p>
<LNSP></LNSP>
<p class=VERSE>分者。十二分教。如脩多羅祇夜等。今此經者。脩多羅。優陀那。二分攝故。</p>
<LNSP></LNSP>
<p class=TEXT><b>【疏】分者。分齊。以一代時教。別其分齊。各有所屬也。祇夜。此云重頌。優陀那。此云無間自說。十二部。恐煩不敘。言二分攝者。一。脩多羅攝。以是契經故。二。優陀那攝。以不待請問。自告身子故。</b></p>
<LNSP></LNSP>
<p class=TEXT339>三義理深廣三　初攝頓。二分圓。三旁通</p>
<LNSP></LNSP>
<p class=KEPAN>初攝頓</p>
<LNSP></LNSP>
<p class=VERSE>已知此經攝於頓教。少分屬圓。未知所具義理。當復云何。先明此經攝於頓者。蓋謂持名即生。疾超速證。無迂曲故。正屬於頓。</p>
<LNSP></LNSP>
<p class=TEXT>【演】所具義理當復云何者。以圓頓二字自是名相。而有名必有實。有相必有體。其中所應知之義。所當證之理。尚未細明。故云當復云何。</p>
<LNSP></LNSP>
<p class=TEXT><b>【疏】正屬頓義者。以博地凡夫。欲登聖地。其事甚難。其道甚遠。今但持名。即得往生。既往生已。即得不退。可謂彈指圓成。一生取辦。如將寶位。直授凡庸。不歷階級。非漸教迂迴屈曲之比。故屬頓義。</b></p>
<LNSP></LNSP>
<p class=TEXT>【演】其事甚難者。難行能行。難忍能忍。斷難斷之惑。證難證之真。其道甚遠者。從初發心直至成佛。經五十五真菩提路。如楞嚴中說。又起信云。經一萬劫成就信心。經一僧祇滿足十向。乃至三僧祇滿方得成佛。彈指圓成者。古云。彈指圓成八萬門。一生取辦僧祇果。</p>
<LNSP></LNSP>
<p class=VERSE>或難。頓教一念不生。即名為佛。五法三自性皆空。八識二無我俱遣。今持名念佛。是為有念。云何名頓。答。以一心不亂。正謂無念。若有念者。不名一心。但得一心。何法不寂。</p>
<LNSP></LNSP>
<p class=TEXT>【演】五法三自性等。出楞伽經。一念不生是心體離念。無念則無一切境界之相。故悉空悉遣。</p>
<LNSP></LNSP>
<p class=TEXT><b>【疏】五法者。謂一名。二相。三妄想。四正智。五如如。</b></p>
<LNSP></LNSP>
<p class=TEXT>【演】名相妄想。攝盡世間法。正智如如。攝盡出世間法。</p>
<LNSP></LNSP>
<p class=TEXT><b>【疏】三自性者。名。相。是妄計性。妄想。是緣起性。正智。如如。是圓成性。</b></p>
<LNSP></LNSP>
<p class=TEXT>【演】名相是妄計性者。妄計。是六七識遍計性。安名執相無有定體。是虛妄計度。故曰妄計。妄想是緣起性者。妄想指八識自體。此八識仗因託緣而生。故曰緣起。教中云。眼識依九緣生起。耳識依八緣。鼻舌身三識。各依七緣。意識依五緣。七與第八皆四緣生起也。正智如如是圓成性者。正智即無分別之智。如如即無分別之理。理智不二。乃圓滿成就之性。故曰圓成。</p>
<LNSP></LNSP>
<p class=TEXT><b>【疏】八識者。賴耶。末那。及眼等六。合之成八。</b></p>
<LNSP></LNSP>
<p class=TEXT>【演】賴耶此云含藏。以含藏根身器界諸種子故。末那此云傳送。以此識內則依第八以為我體。外則依第六以為我用。自無體用。故曰傳送識。</p>
<LNSP></LNSP>
<p class=TEXT><b>【疏】二無我者。人無我。法無我。</b></p>
<LNSP></LNSP>
<p class=TEXT>【演】人無我法無我者。我見為內屬人。我所見物為外屬法。能性若空。是人無我。所相亦空。是法無我。</p>
<LNSP></LNSP>
<p class=TEXT><b>【疏】以上亦皆入五法中。詳見入楞伽諸經。悉空悉遣。所謂身無為。不墯諸數。一念不生即名為佛者。頓教之旨也。</b></p>
<LNSP></LNSP>
<p class=TEXT>【演】已上亦皆入五法者。一八識入五法。謂八識自體。入妄想。六識所計屬名相。轉識成智屬正智。所證屬如如。二無我入五法。謂人法二執。屬名相妄想。二無我理屬如如。證二無我之智屬正智。</p>
<LNSP></LNSP>
<p class=TEXT><b>【疏】今言念佛。則所稱佛號屬名。所對彿身屬相。憶念彼佛屬妄想。縱使淨念相繼。入三摩地。亦屬正智如如。而復分別是佛。屬識情。能念所念。屬人法。尚未遣有我。況無我亦遣耶。彼教所空所遣。此皆有之。以其有念。故難非頓。</b></p>
<LNSP></LNSP>
<p class=TEXT>【演】亦屬正智如如下。當配三自性。而文中不言者。以上文三性已入五法中故。若欲配之。則所念之佛屬妄計。能念之心屬緣起。念力成就屬圓成。</p>
<LNSP></LNSP>
<p class=TEXT><b>【疏】正謂無念者。良繇一心不亂。則不以有心念。不以無心念。不以亦有亦無心念。不以非有非無心念。離此四句。更有何念。雖名念佛。蓋無念之念也。念而無念。是名一心。如是之心。心無其心。強名曰一。尚無一相。安求所謂五者三者八者二者。然則一心不亂。不異一念不生。焉得非頓。</b></p>
<LNSP></LNSP>
<p class=TEXT>【演】不以有心念等者。有心墮妄想乃增益謗。今則若言其有。則能念之心本體自空。所念之佛了不可得。非有也。無心墮斷滅乃損減謗。今則若言其無。則能念之心惺惺不昧。所念之佛歷歷分明。非無也。亦有亦無墮相違謗。今則有處全空。空處全有。互奪兩亡。非雙亦也。非無非有墮戲論謗。今則因有念顯無念。因無念顯有念。互成雙立。非雙非也。又不以有心念。居一切時不起妄念也。不以無心念。於諸妄心亦不息滅也。不以亦有亦無心念。住妄想境不加了知也。不以非有非無心念。於無了知不辨真實也。更有何念者。四句既離。百非亦絕也。念而無念是名一心者。云念則非空。云無念則非有。念奪無念。無念奪念。互奪兩亡。則雙遮二邊。因念成無念。因無念又成念。互成雙立。則雙照二邊。以照奪遮。以遮奪照。非遮非照。唯是一心。</p>
<LNSP></LNSP>
<p class=KEPAN>二分圓</p>
<LNSP></LNSP>
<p class=VERSE>分屬圓教者。圓之為義。謂四法界中。前三通於諸教。後一獨擅乎圓。今此經者。圓全攝此。此分攝圓。得圓少分。分屬圓故。</p>
<LNSP></LNSP>
<p class=TEXT><b>【疏】四法界者。一。事法界。二。理法界。三。事理無礙法界。此三諸教所有。四。事事無礙法界。唯華嚴一經有之。名為別教一乘。以事理無礙。同頓同終。事事無礙。不同彼二。揀乎同教一乘。故名為別。非藏通別圓之別也。</b></p>
<LNSP></LNSP>
<p class=TEXT>【演】事謂緣起無邊。理謂性海無盡。事理謂圓融無礙。事事謂主伴重重。相即相入。</p>
<LNSP></LNSP>
<p class=TEXT><b>【疏】今謂分攝乎圓者。以華嚴全圓。今得少分。略說有十。</b></p>
<LNSP></LNSP>
<p class=TEXT>【演】華嚴全圓。今得少分者。一無情說法同。二一含無量同。三不動周遍同。四見聞獲益同。五八難頓超同。六出生無盡同。七雙垂兩相同。八教主法身同。九不可思議同。十頓齊佛境同。此十配華嚴十種玄門。可以意得。</p>
<LNSP></LNSP>
<p class=TEXT><b>【疏】一。華嚴器界塵毛。形無形物。皆悉演出妙法言音。此則水鳥樹林。咸宣根力覺道諸法門故。二。華嚴一微塵中。具足十方法界。無盡莊嚴。此則如大本云。於寶樹中。見十方佛剎。猶如鏡像故。三。華嚴不動寂場。遍周法界。故云體相如本無差別。無等無量悉周遍。此則如大本云。阿彌陀佛常在西方。而亦遍十方故。</b></p>
<LNSP></LNSP>
<p class=TEXT>【演】如本無差別。即不動寂場。無量無等。謂無量世界。無等世界。即遍周法界也。</p>
<LNSP></LNSP>
<p class=TEXT><b>【疏】四。華嚴喻藥王樹。若有見者。眼得清淨。乃至耳鼻六根。無不清淨。眾生見佛。亦復如是。以見圓覺佛。聞普門法。神力乃爾。此則阿彌陀佛道場寶樹。見者聞者。六根清淨故。</b></p>
<LNSP></LNSP>
<p class=TEXT>【演】圓覺佛者。謂道窮妙覺。位極於茶。究盡諸法實相。邊際智滿。種覺頓圓。圓顯十身。富有萬德。如十五日月。圓滿具足。最上最勝究竟覺也。普門法者。普是遍義。門曰能通。華嚴中具無量波羅蜜門。一一門中復出無量法。乃至一一句能充遍法界。一一字能通大涅槃。故曰普門。</p>
<LNSP></LNSP>
<p class=TEXT><b>【疏】五。華嚴八難超十地之階。此則地獄鬼畜。但念佛者。悉往生故。</b></p>
<LNSP></LNSP>
<p class=TEXT>【演】八難謂地獄。餓鬼。畜生。盲聾瘖啞。世智辨聰。佛前佛後。北拘盧洲。無想天。以受此果報。不得聖化。故稱為難。此是凡夫住事八難。又復有餘中。三十心為三惡道。住無我法。名為北洲。地前法愛如長壽天。未有初地十種六相。名諸根不具。地前智淺如世智辨聰。不窮中理。如佛前佛後。此是二乘住理八難。</p>
<LNSP></LNSP>
<p class=TEXT><b>【疏】六。華嚴一即一切。故如來能於一身現不可說佛剎微塵數頭。一一頭出爾所舌。一一舌出爾所音聲。乃至文字句義。充滿法界。此則如大本云。彼國無量寶華。一一華中。出三十六百千億光明。一一光明。出三十六百千億佛。普為十方說一切法故。七。華嚴舍那釋迦。雙垂兩相。此則如觀經云。阿彌陀佛現六十萬億那由他恒河沙由旬之身。而又見丈六之身。於池水上故。</b></p>
<LNSP></LNSP>
<p class=TEXT>【演】舍那釋迦雙垂兩相者。兩相。謂千丈圓滿報身。與丈六老比丘相。雙垂。即二始同時。不動寂場而游鹿苑也。</p>
<LNSP></LNSP>
<p class=TEXT><b>【疏】八。華嚴以盧舍那佛為教主。此則如清涼云。阿彌陀佛即本師盧舍那故。九。華嚴名大不思議。淨名諸經名小不思議。此則亦名不可思議功德故。</b></p>
<LNSP></LNSP>
<p class=TEXT>【演】淨名名小不思議者。如借座鐙王。請飯香土。室包乾象。手擲大千。及菩薩種種不思議解脫。皆不可思議也。</p>
<LNSP></LNSP>
<p class=TEXT><b>【疏】十。華嚴為教。即凡夫心。便成諸佛不動智。此則不越稱名      佛現前故。是則齊等淨名諸經。同為華嚴流類。圓教全攝此經。此經分攝圓教。以少分義。故名分圓也。</b></p>
<LNSP></LNSP>
<p class=TEXT>【演】不動智。謂不生不滅心。即是一法界大總相法門體也。同為華嚴流類者。謂華嚴是源。而此則是其流。華嚴是本。而此則是其類。此類字。與聖人之於民亦類也。類字相似。此流字。與流流入海。流字相似。</p>
<LNSP></LNSP>
<p class=TEXT339>三旁通二　初觀經。二諸經</p>
<LNSP></LNSP>
<p class=KEPAN>初觀經</p>
<LNSP></LNSP>
<p class=VERSE>先明通觀經者。有言十六觀門。名為定善。執持名號。名為散善。今為通之。於中有二。一總。二別。先明總者。彼經妙觀。宗乎一心。此經一心。正符彼意。一心作觀。一心稱名。何得同歸一心。揚彼抑此。詳如淨覺疏中說。</p>
<LNSP></LNSP>
<p class=TEXT>【演】定善散善者。十六觀門為定善。定心成觀故。執持名號為散善。散心稱名故。彼經妙觀宗乎一心者。以若就事上直觀依正。豈名微妙。今觀若依若正。乃法界心觀法界境。生於法界依正色心。是則名為唯依唯正。唯色唯心。唯觀唯境。豈不名妙。故知妙觀皆宗一心。心性遍周。無法不造。無法不具。若一毫法從心外生。則不名為妙觀也。</p>
<LNSP></LNSP>
<p class=TEXT><b>【疏】旁通者。不別頓圓。但取諸大乘經義理相通。以十六觀。是淨土專經。故先舉也。定散者。孤山判十六觀為定善。此經持名為散善。今謂一心不亂。有事有理。即事一心。已非全散。何況理一。</b></p>
<LNSP></LNSP>
<p class=TEXT>【演】已非全散。何況理一者。若據事持應名散心。今專注一境已非全散。理一心者。悟自本心。本自不生。本自不動。何為散也。</p>
<LNSP></LNSP>
<p class=TEXT><b>【疏】正符彼意者。彼經三觀。即空即假即中。超乎次第。是為一心。</b></p>
<LNSP></LNSP>
<p class=TEXT>【演】即空即假即中。是一心三觀。觀三諦一境也。斯乃稱性而觀。絕待而照。修此觀時。祇一觀而三觀。觀於一諦而三諦。即一而三。即三而一。故空為法界。一切法趨空。無假無中無不空。假為法界。一切法趨假。無空無中無不假。中為法界。一切法趨中。無空無假無不中也。此觀成時。證一心三智。亦名一切種智。中論云。因緣所生法。即空即假即中。釋論云。三智實在一心中得。即此意也。</p>
<p class=TEXT>超乎次第者。以有次第三觀。先修從假入空觀。次修從空入假觀。然後雙遮雙照。流入薩婆若海。此是別教行相。今是圓觀。故頓超也。</p>
<LNSP></LNSP>
<p class=TEXT><b>【疏】今經執持名號。一心不亂。則能持所持。了不可得。是名空觀。正當空時。能所歷然。是名假觀。非假非空。常空常假。不可思議。是名中觀。良以單提聖號。直下一心。有何次第。正三觀圓修之義也。</b></p>
<LNSP></LNSP>
<p class=TEXT>【演】了不可得者。能所性空故。能所歷然者。不礙緣起故。非空非假。互奪兩亡。雙遮中道也。常空常假。互成雙立。雙照中道也。遮照同時。故不可思議。</p>
<LNSP></LNSP>
<p class=TEXT><b>【疏】是則彼經以心觀為宗。此經以心念為宗。觀即念也。念即觀也。兩經所說。既同一心。何獨此經抑之為散。故此法門名念佛三昧。亦名一行三昧。亦名諸佛現前三昧。亦名般若三昧。亦名普等三昧。三昧之言定也。既通多種三昧。何得為散。大要觀想若非一心。觀亦成散。持名若得一心。持即成定。不在觀想持名。而在一心與不一心也。</b></p>
<LNSP></LNSP>
<p class=TEXT>【演】觀即念。念即觀者。觀乃注想一境。念乃明記不忘。則觀念似別。然觀曰心觀。念曰心念。則同宗一心。彼則以法界心觀法界境。此則以法界心念法界佛。毫無差別。故言即也。</p>
<LNSP></LNSP>
<p class=TEXT>名念佛三昧者。執持名號故。一行三昧者。繫緣法界。專稱名字故。諸佛現前三昧者。一心功成佛現其前故。般若三昧者。一心不亂即大般若故。普等三昧者。一心功成無法不攝故。</p>
<LNSP></LNSP>
<p class=TEXT><b>【疏】</b><b>如淨覺疏者。疏云。智者大師於觀經。以三種淨業屬散。十六妙觀屬定。未聞以持名為散也。孤山判此經為散善。予不韙彼說。且普門品疏。釋一心稱名。有事有理。存念觀音。無有間斷。名事一心。若達此心。四性不生。與空慧相應。名理一心。</b></p>
<LNSP></LNSP>
<p class=TEXT>【演】智者大師。於觀經分散分定者。觀經中。因韋提希啟請。唯願世尊。教我思惟。教我正受。故世尊以三種淨業。答思惟。十六妙觀答正受。天台疏云。三種淨業。散心思量名曰思惟。十六正觀說名正受。是即屬散屬定也。三種淨業者。一者孝養父母。奉事師長。慈心不殺。修十善業。二者受持三皈。具足眾戒。不犯威儀。三者發菩提心。深信因果。讀誦大乘。勸進行者。若修三種福。為三惑染。不稱淨業。於十六境。不照三諦。不名妙觀。</p>
<LNSP></LNSP>
<p class=TEXT>四性不生者。謂達此心。自他共無因不可得。無心無念也。與空慧相應者。空慧即大般若智。以無虛妄心念。離一切法差別之相也。</p>
<LNSP></LNSP>
<p class=TEXT><b>【疏】普門無不亂二字。智者尚作空慧釋之。今云一心不亂。何得貶為散善。愚按智者入滅。唱三寶名。章安臨終。亦稱彌陀。及二大士。彼師      資自行如斯。必不散判稱名。於是益信。</b></p>
<LNSP></LNSP>
<p class=VERSE>次明別者。或謂此經但聞佛名。或謂此經佛是劣應。或謂此經華局車輪。或謂此經五逆不生。或謂此經止屬下品。不知二經實一義故。不知此經尤獨要故。</p>
<LNSP></LNSP>
<p class=TEXT><b>【疏】但名者。或謂觀經教想彼佛相好。此經但持四字空名。則不見佛身。故名散善。然經云。阿彌陀佛。與諸聖眾。現在其前。既佛現。則寧無相好。況與眾。則主伴齊彰。蓋彼以作觀見佛。此以持名見佛。為因不同。見佛則一。</b></p>
<LNSP></LNSP>
<p class=TEXT>【演】但名故名散善者。以若有定心佛身自現。今不見身。顯是無有定力。故名散善也。</p>
<LNSP></LNSP>
<p class=TEXT><b>【疏】劣應者。或謂觀經言佛身高六十萬億那由他恒河沙由旬。此經不說。疑是劣應。故名散善。然大本云。爾時阿彌陀佛。放大光明。普照一切世界。阿難見佛。容體巍巍。如黃金山。高出一切諸世界上。則觀經所說。猶一世界。今言一切世界。則更為高大。何得言劣。又大本言。阿彌陀佛道場寶樹。純以眾寶。自然合成。則非木菩提樹下之身。何得言劣。又觀經言。彼佛或現丈六八尺。或現大身。滿虛空中。則隨機所見。大小無定。故古謂即劣即勝。生法不二。而況今經。不出大小。何得定指為劣。</b></p>
<LNSP></LNSP>
<p class=TEXT>【演】劣應故名散善者。以定力若深。則所見之身自然高大。今是劣應。顯是無深定力。故云散善也。劣應是丈六身。凡夫小乘依事識所見者。勝應是圓滿報身。是大乘人依業識所見者。非木菩提樹下之身者。以劣應身。在木菩提樹下成道。以吉祥草為座。報身則七寶樹下成道。以天衣為座也。即勝即劣生法不二者。劣即生身。勝即法身。言相即不二者。以佛真法身。猶若虛空。應物現形。如水中月。紛紜自彼。於我何為故。</p>
<LNSP></LNSP>
<p class=TEXT><b>【疏】華局車輪者。或謂觀經華大十二由旬。此經車輪。華局於小。故名散</b></p>
<p class=TEXT><b>善。不知車輪之義。大小無定。大本車輪大至百千由旬。何止十二。詳如後文中辯。</b></p>
<LNSP></LNSP>
<p class=TEXT>【演】華局故名散善者。以若有深定。則所見之華自然廣大。今局於小。顯是無深定力。故名散也。</p>
<LNSP></LNSP>
<p class=TEXT><b>【疏】五逆不生者。或謂觀經言五逆得生。大本唯除五逆。則濟度功狹。故名散善。不知唯除五逆下。有誹謗正法四字。五逆而兼謗法。乃在所除。雖具五逆。不謗法者。未必不生也。良繇謗則不信。不信不生。故所謂疑則華不開是也。觀經不言謗法。如兼謗者。亦不生也。又觀經下下品五逆文中。謂其人十聲稱名。遂得往生。則觀想未成。唯資十念。五逆之生。正稱名得生耳。況大本云。地獄鬼畜生。亦生我剎中。墮地獄者。非五逆人而何。</b></p>
<LNSP></LNSP>
<p class=TEXT>【演】五逆不生名散善者。以具大定者。速入聖階。度生亦廣。今濟度功狹。顯是無有大定。故名散也。</p>
<LNSP></LNSP>
<p class=TEXT><b>【疏】止屬下品者。或謂觀經下之三品。初言智者教令合掌叉手。稱南無阿彌陀佛。三言善友教云。汝若不能念彼佛者。應稱名號。則持名往生。似唯下品。不知持有事理。理復淺深。今下生者。僅是事善。若成理觀。則與彼經三觀圓修。冥契不二。何慮品位之不高也。況下品文中。乃指惡人愚人。非謂善人智人持名。亦居下品也。故知二經。其義一也。</b></p>
<LNSP></LNSP>
<p class=TEXT>【演】止屬下品名散善者。以具正定者。必於寶剎速證無生。今止成下品。顯是無有正定。故名散也。</p>
<LNSP></LNSP>
<p class=TEXT><b>【疏】獨要者。略有三意。一者。觀經所明佛身。雖云即報即法。而那由恒沙。不無數計。生身尊特。猶待辯疑。此經但曰光明無量。壽命無量。則不屬諸數。直指法身。獨要一也。</b></p>
<LNSP></LNSP>
<p class=TEXT>【演】獨要三意者。一謂佛身不屬諸數。而那由恒沙不無數計。則此經為獨要一也。此可對前。佛是劣應一疑。二謂用心不涉次第。而先日次水。自覺繁長。則此經為獨要二也。此可對前。但聞佛名一疑。</p>
<LNSP></LNSP>
<p class=TEXT>三謂游歷不分高下。而上輩三品。乃遍十方。則此經為獨要三也。此可對前。止屬下品一疑。生身尊特猶待辨疑者。有言六十萬億那由他之身。乃是生身。蓋以淨土之身勝於穢土。穢土生身丈六。淨土生身宜爾許高大也。四明尊者。以十三重問答。辨此決是尊特身也。</p>
<LNSP></LNSP>
<p class=TEXT><b>【疏】二者。十六妙門。雖云即觀即心。而先日。次水。次地。次樹。次座。方入佛觀。則不無次第。猶覺繁長。此經不修餘業。單事持名。倏爾一心。便得佛現。獨要二也。三者。上三品生。乃能遊歷十方。承事諸佛。中下二品。皆無此文。今持名往生。便得供佛諸方。食時還國。獨要三也。聞說一義。尚恐生疑。更聞獨要。必致深駭。故云難信之法。又云不可思議功德經也。</b></p>
<LNSP></LNSP>
<p class=KEPAN>二諸經</p>
<LNSP></LNSP>
<p class=VERSE>復明通諸經者。與諸大乘經意義相通。如淨名法華等。旁通如是。乃知此經。義理所該。深邃廣遠。不應視同淺近。自取愆尤。</p>
<LNSP></LNSP>
<p class=TEXT><b>【疏】淨名法華等者。此一心持名得生彼國。即隨其心淨則佛土淨。是淨名義。</b></p>
<LNSP></LNSP>
<p class=TEXT>【演】隨其心淨佛土淨者。經云是故寶積。若菩薩欲得淨土。當淨其心。隨其心淨。則佛土淨。肇註云。淨土蓋是心之影響耳。欲響順必和其聲。欲影端必正其形。此報應之定數也。淨名即維摩詰。五百童子之一也。以此經由淨名示疾說起。故遂以名經。</p>
<LNSP></LNSP>
<p class=TEXT><b>【疏】又此一心持名。即以深心念佛。乃至獨入他家。一心念佛。乞食無侶。一心念佛。一稱南無佛。皆已成佛道。是法華義。</b></p>
<LNSP></LNSP>
<p class=TEXT>【演】深者。佛果深高。以心往求。故云深心。亦從深理生。亦從厚樂善根生。故十地經云。入深廣心。涅槃經云。根深難拔。故言深心。法華者。實相妙理。巧喻蓮華。法喻雙彰。名實並顯。云妙法蓮花也。</p>
<LNSP></LNSP>
<p class=TEXT><b>【疏】等者。略舉餘經。如文殊所云。一行三昧。大品所云。若人散心念佛。乃至畢苦。其福不盡。是般若義。</b></p>
<LNSP></LNSP>
<p class=TEXT>【演】般若此云智慧。從方等之後。出大般若。轉教付財。融通淘汰。約時。則禺中時。約味。則從生酥出熟酥也。</p>
<LNSP></LNSP>
<p class=TEXT><b>【疏】如經三七日。稽首十方諸佛名字。是圓覺義。</b></p>
<LNSP></LNSP>
<p class=TEXT>【演】圓者滿足周備。此外更無一法。覺者虛明靈照無諸分別想念。即當人自性也。</p>
<LNSP></LNSP>
<p class=TEXT><b>【疏】如五百長者子。稱七佛名。遂得見金色之身。成阿羅漢。是觀佛三昧義。</b></p>
<LNSP></LNSP>
<p class=TEXT>【演】觀佛三昧者。以此經是說念佛法門。修行正定故。</p>
<LNSP></LNSP>
<p class=TEXT><b>【疏】如菩薩六念。念佛第一。又云。繫念思惟因緣力故。得斷煩惱。是涅</b></p>
<p class=TEXT><b>槃義。</b></p>
<LNSP></LNSP>
<p class=TEXT>【演】六念者。佛法僧施戒天六事。安心不動。稱之為念也。涅槃疏云。前三念他。後三念自。施戒是自因。生天是自果。戒是止善。施是行善。天有近果遠果。近即二十八天。遠即第一義天也。然謂菩薩六念。則是念同體三寶。一心戒施。第一義理也。涅槃。此云大滅度。是如來斷德。具常樂我淨四義。此經是第五時所說。</p>
<LNSP></LNSP>
<p class=TEXT><b>【疏】如佛告父王。汝今當念西方極樂世界阿彌陀佛。。常勤精進。當得佛道。又云。十心向往。命終必生彼佛國土。是寶積義。</b></p>
<LNSP></LNSP>
<p class=TEXT>【演】十心向往者。一於眾生起大慈。無損害心。二於眾生起大悲無逼惱心。三於佛法</p>
<p class=TEXT>不惜身命樂守護心。四於一切法發生勝忍無執著心。五不貪利養敬重淨意樂心。六求佛種智於一切時無忘失心。七於眾生尊重恭敬無下劣心。八不著世論於菩提分。生決定心。九種諸善根無有雜染清淨之心。十於諸佛捨離諸相起隨念心。寶積者。此部廣談妙法。猶如珍寶積集豐盈也。</p>
<LNSP></LNSP>
<p class=TEXT><b>【疏】至如華嚴圓義相通。已見前文。念佛之義。不可勝舉。如上且就一經大旨而言。泛論經義。則維摩丈室。容八萬四千師子之座。今此淨土。十方往生。猶如雨點。皆生七寶池中。曾無窄隘。即淨名義。</b></p>
<LNSP></LNSP>
<p class=TEXT>【演】一經大旨。即念佛往生也。維摩丈室容八萬座者。維摩詰。從須彌燈王佛所。借三萬二千獅子座。皆高八萬四千由旬。置於丈室。無所妨礙。於昆耶城及四天下。亦不迫迮。悉見如故。</p>
<LNSP></LNSP>
<p class=TEXT><b>【疏】如來神力品。釋迦與十方諸佛。同出廣長舌相。乃至梵天。為讚歎法華故。今此六方讚歎亦復如是。即法華義。略舉少分。通諸大乘。餘不繁敘。又起信因緣分疏。明信位初心有四種機。以禮懺滅罪被初機。以修習止觀被中機。以求生淨土被上機。初謂業障眾生。中謂凡夫二乘。則知淨土是大乘菩薩所修矣。義理所該。總結上文。</b></p>
<LNSP></LNSP>
<p class=TEXT>【演】起信謂令人發起大乘信根。因緣分者。此論通有五分。一者因緣分。二者立義分。乃至第五勸修利益分。今當第一。說造論因緣有八種也。</p>
<LNSP></LNSP>
<p class=TEXT>信位初心。謂十信中初信心也。有四種機者。論文云。五者。為示方便。消惡業障。善護其心。遠離癡慢出邪網故。六者。為示修習止觀。對治凡夫二乘心過故。七者。為示專念方便。生於佛前。必定不退信心故。八者為示利益勸修行故。有如是等因緣。所以造論。疏云自此下四種機。當信位初心。四中前三為下中上三人。後一策以勸修也。</p>
<LNSP></LNSP>
<p class=TEXT>禮懺滅罪者。論云。若人雖修行信心。以從先世來。多有重罪惡業障故。為諸魔鬼之所惑亂。或為世務牽纏。或為病苦所惱。應當精勤。晝夜六時。禮拜諸佛。誠心懺悔。得免諸障。善根增長故。被初機者。疏云。此當下品也。</p>
<LNSP></LNSP>
<p class=TEXT>修習止觀者。論云。所言止者。謂止一切境界相。是依真如門。止諸境相無所分別。即成根本無分別智。所言觀者。謂分別因緣生滅相。是依生滅門。分別諸相觀諸理趣。即成後得智。被中機者。疏云。此當中品也。求生淨土者。論云。若人專念阿彌陀佛。願生彼界。即得往生。常見佛故。終無有退。若觀彼佛真如法身。常勤修習。畢竟得生。依正定故。被上機者。疏云。此當上品也。</p>
<LNSP></LNSP>
<p class=TEXT><b>【疏】愆尤者。輕毀此經。即輕毀大乘。獲罪無量故。</b></p>
<LNSP></LNSP>
<p class=KEPAN>四所被階品二初料簡。二總收</p>
<LNSP></LNSP>
<p class=KEPAN>初料簡</p>
<LNSP></LNSP>
<p class=VERSE>已知此經。文略義豐。言近旨遠。未委被何根器。有何階等。先明料簡。前三非器。謂無信者。無願者。無行者。反是皆器。</p>
<LNSP></LNSP>
<p class=TEXT><b>【疏】先明根器。有是有非。次別階等。有勝有劣。欲令捨非從是。棄劣取勝也。信。謂信生佛不二。眾生念佛。定得往生。究竟成佛故。如經所云。汝等皆當信受我語。是也。</b></p>
<LNSP></LNSP>
<p class=TEXT>【演】信生佛不二者。迷此心為眾生。悟此心為諸佛。諸佛乃覺悟之眾生。眾生乃沈迷之諸佛。古云。諸佛心內眾生。塵塵流轉。眾生心中諸佛。念念證真也。又復此信。即是起信信根本。慈雲信自心。而彼根本外。尚有信佛。信法。信僧。不疑自心外。尚有不疑師。不疑法。今獨舉根本自心者。以信淨土唯心。為淨業之獨要也。</p>
<LNSP></LNSP>
<p class=TEXT><b>【疏】願。謂信非徒信。如子憶母。瞻依向慕。必欲往生故。如經所云。應當發願。生彼國土。是也。</b></p>
<LNSP></LNSP>
<p class=TEXT>【演】如子憶母者。楞嚴言。十方諸佛憐念眾生。如母憶子。子若憶母。如母憶時。母子歷生。不相違遠。</p>
<LNSP></LNSP>
<p class=TEXT><b>【疏】行。謂願非虛願。常行精進。念念相續。無有間斷故。如經所云。執持名號。一心不亂。是也。此之三事。號為資糧。資糧不充。罔克前進。又復此三。如鼎三足。或俱無。或具一缺二。或具二缺一。皆不可也。又以喻明。譬之五穀。其無信者。不信即種是穀。栽培此種。定得成穀者也。信而無願者。雖知佳種。無心求穀者也。願而無行者。雖望得穀。不事耕耨者也。俱無互缺。準上可知。此三者。皆鸁劣破漏之器。不堪承受甘露法味。故名非器。</b></p>
<LNSP></LNSP>
<p class=TEXT>【演】不堪承受甘露法味者。楞嚴云。如淨器中。除去毒蜜。以諸湯水。并雜灰香。洗滌其器。後貯甘露。今羸劣破漏豈堪承受。</p>
<LNSP></LNSP>
<p class=TEXT><b>【疏】又復世人雖行眾善。於彼佛土。無信行願。亦名非器。雖有諸過。於彼佛土。有信行願。亦名為器。反是皆器。如下所明。</b></p>
<LNSP></LNSP>
<p class=TEXT>【演】雖有諸過。亦名為器者。如觀經下三品。皆五逆十惡。臨終發心。皆得往生。</p>
<LNSP></LNSP>
<p class=VERSE>於是器中。輩之品之。成三成九。九之又九。三之又三。又細分之。復應無量。如二部中說。</p>
<LNSP></LNSP>
<p class=TEXT><b>【疏】次明階等也。輩者。大本三輩。品者。觀經九品。故曰三九。三輩之中。復三輩之。則成九輩。九品之中。復九品之。則成八十一品。輩之無窮。品之不已。則成百千萬億輩品。故曰復應無量。所以然者。均名念佛。同一往生。而修有事理。功有勤惰。隨因感果。地位自別。故涅槃說十二因緣。曾無二法。而下智觀者。得聲聞菩提。中智觀者。得緣覺菩提。上智觀者。得菩薩菩提。上上智觀者。得佛菩提。是則諸天共器。食有精麤。三獸同河。渡分深淺。焉可誣也。儻其自負利根。聞說念佛若將浼焉。寧知輩品天淵。存乎其人而已。終不念佛。鈍置汝也。好奇負勝之士。幸平氣而思之。</b></p>
<LNSP></LNSP>
<p class=TEXT>【演】下智觀者等。下智是但解偏空。而根稍鈍者。彼即觀思議生滅十二因緣。從他聞聲而解了故。成聲聞菩提。中智亦但解偏空。而根大利者。彼即觀思議不生滅因緣。悟解甚深因緣法故。成緣覺菩提。上智是解但中理者。彼即觀不思議生滅因緣。心廣無量故。成菩薩廣大行故。得菩薩菩提。上上智是解不但中理者。彼即觀不思議不生滅因緣。一切種清淨故。一切佛法皆成就故。得佛菩提。是同是十二因緣一法。而因智慧不同。觀察不同。而所得遂各各不同也。非隨因感果而何。諸天共器者。淨名經云。譬如諸天共寶器食。隨其福德飯色有異。三獸同河者。永嘉集云。譬如象馬兔渡河。足有長短。而分深淺。</p>
<LNSP></LNSP>
<p class=KEPAN>二總收</p>
<LNSP></LNSP>
<p class=VERSE>總收者。但持佛名。必生彼國。則或高或下。或聖或凡。乃至或信或疑。或讚或毀。知有彼佛。便成善根。多劫多生。俱蒙</p>
<p class=VERSE>解脫。</p>
<LNSP></LNSP>
<p class=TEXT><b>【疏】高下者。以上品即登彼岸。下品猶勝天宮。則品位雖殊。皆得不退故。</b></p>
<LNSP></LNSP>
<p class=TEXT>【演】下品猶勝天宮者。如云。六欲諸天具五衰。三禪尚自有風災。假饒修到非非想。不若西方歸去來。</p>
<LNSP></LNSP>
<p class=TEXT><b>【疏】聖凡者。以具縛凡夫。但得往生。即與諸大菩薩俱會一處。則終當成聖故。此專舉其順者。下言信疑讚毀。則兼違順無不獲益也。問。信讚應爾。云何疑毀亦曰善根。答。常不輕授記諸人。皆當作佛。人疑不信。乃至打罵。因墮地獄。從地獄出。終得成道。豈非罵打從疑而生。疑從知生。知從聞生。聞知有佛。然後生疑。曾未聞知。疑從何發。因聞知故.佛之一字。已蘊識田。投種土中。雨露忽滋。終有生日。彼毀佛者。義亦如是。故曰但知有佛。皆成善根。畢竟解脫。不聞不知。則不成種。</b></p>
<LNSP></LNSP>
<p class=TEXT339>五能詮體性四　初隨相。二唯識。三歸性。四無礙</p>
<LNSP></LNSP>
<p class=KEPAN>初隨相</p>
<LNSP></LNSP>
<p class=VERSE>已知此經被機普遍。未知能詮。何為體性。依古展轉十門推本。約之成四。先明隨相。於中復二。一謂聲名句文。二謂所詮義。以文與義。皆屬相故。</p>
<LNSP></LNSP>
<p class=TEXT>【演】先明隨相者。相即文義之相。隨有二義。一者文隨於義。義隨於文。文義二相。交相隨順。而為教體故。二者且未會歸一心。先隨文義外相。談能體詮故十門推本者。一音聲語言。二名句文身。三通取四法。四諸法顯義。五攝境唯心。六會緣入空。七理事無礙。八通攝所詮。九事事無礙。十海印炳現。</p>
<LNSP></LNSP>
<p class=TEXT>二謂所詮義者。或難云。此明能詮體性。何故所詮之義。亦作能詮耶。當知以義對名句文。則義為所詮。若以義對理而言。義為能詮。理為所詮也。</p>
<LNSP></LNSP>
<p class=TEXT><b>【疏】十門展轉。詳見華嚴玄談。圭峰復於中約而束之。遂為四門。初聲名句文者。據大小乘教。或以聲為教體。或以名句文身而為教體。今依清涼大師。通收四者。以聲為教主。名者次第行列。詮法自性。句者次第安布。詮法差別。文者次第聯合。上二所依。此名句文三者。屈曲為聲上詮表。唯聲。則不能詮義。唯名句文。則無自體。兼此四事。是謂教體。以假實體用兼資也。</b></p>
<LNSP></LNSP>
<p class=TEXT>【演】或以聲為教體者。攝假從實故。名等有展轉義。非正教體故。依聲有名。依名有義。如依父有子。依子有孫。父為體故。或以名句文身為教體者。以體從用故。唯識云。此三離聲雖無別體。而假實異。亦不即聲等。</p>
<LNSP></LNSP>
<p class=TEXT>名詮法自性者。如無量壽佛。無詮非有自性。量詮分限。壽詮永年。佛詮大覺。句詮法差別者。如無量壽佛。詮法則廣大。若云量壽佛。詮法則少狹矣。文為上二所依者。藉文彩連合之功。方顯名句之用也。假實體用兼資者。名句文為假。二十四不相應行攝故。聲為實。十一色法所攝故。聲為體。名句文為用。</p>
<LNSP></LNSP>
<p class=TEXT><b>【疏】二所詮義者。此聲名句文。若無所詮之義。則同乎篇韻。殊無意況。若徒義無文。妙理憑何而得顯示。良以文隨於義。義隨於文。文義相資。乃成教體。故今此經。從如是我聞。至作禮而退。是聲名句文體。而其中所說依正二報。信願往生等。是所詮義也。以是二者。交相隨故。而為教體。</b></p>
<LNSP></LNSP>
<p class=VERSE>又若據法所顯義。則無非佛事。如香飯光明等。當知法法皆為教體。</p>
<LNSP></LNSP>
<p class=TEXT><b>【疏】法能顯義。則法法自彰。不俟文字。如華嚴雲臺寶網。毛孔光明。皆能說法。淨名云。有佛世界。以香飯而作佛事。有佛世界。以光明而作佛事。乃至一色一香。一舉一動。無有一法而非佛事等。今此經者。水鳥樹林。咸宣妙法。則隨舉一法。皆成教體。</b></p>
<LNSP></LNSP>
<p class=TEXT>【演】法能顯義者。色聲香味觸法。塵塵皆為教體。眼耳鼻舌身意。根根盡入圓通。所謂翠竹黃花。無非般若。白雲流水。盡是真如。松風昨夜熾然說。自是聾人不肯聽。</p>
<LNSP></LNSP>
<p class=KEPAN>二唯識</p>
<LNSP></LNSP>
<p class=VERSE>唯識者。此文此義。皆識所變。而有本影四句。</p>
<LNSP></LNSP>
<p class=TEXT>【演】唯識者。唯有揀擇。決定。顯勝。三義。識有了別義。略而言之。唯遮境有。識揀心空。故曰唯識。</p>
<LNSP></LNSP>
<p class=TEXT>文義皆識所變者。變有二。一者因緣變。有實體用。是前五及第八識。二者分別變。但可為境。是六七二識。今聲為因緣變。有實體用故。名句文及所詮義。乃分別變。但可為境。無實體用故。</p>
<LNSP></LNSP>
<p class=TEXT>本影四句者。本者實有本質。影者自心影像。本如鏡外之物。影如鏡中所顯之影。識如鏡體。</p>
<LNSP></LNSP>
<p class=TEXT><b>【疏】四句者。一唯本無影。即小乘教。不知教法皆唯識現。謂如來實有說法故。</b></p>
<LNSP></LNSP>
<p class=TEXT>【演】唯本無影者。是認影為本。小乘不知唯識現者。以小乘人。不達三界唯心。心外有境。如小兒執鏡中之影為實。不知乃鏡光所現之影故。</p>
<LNSP></LNSP>
<p class=TEXT><b>【疏】二亦本亦影。即始教。以佛自宣說。若文若義。皆從妙觀察智淨識所現。名本質教。聞者識上所變文義。名影像教。諸佛眾生互為增上故。</b></p>
<LNSP></LNSP>
<p class=TEXT>【演】淨識即第六識心王。以六識相應心所。既轉成妙智。則心王豈不是淨識。以純無漏故。妙觀察智者。唯識論云。轉八識相應心所。成大圓鏡智。轉七識相應心所。成平等性智。轉前五識相應心所。成成所作智。轉六識相應心所。成妙觀察智。五七八三智，能現種種身。唯妙觀察智。能於大眾中雨大法雨。聞者識上所變者。他佛宣說。若文若義本質。聞者識上變起文義而緣。如鏡對像自變影故。增上是助意。互為增上者。佛無眾生。佛不說法。是眾生於佛為增上緣。眾生無佛說法。眾生亦不能自變文義而緣。是佛於眾生為增上緣。如月無水不能現影。水無月亦不能現影。是互為增上意。</p>
<LNSP></LNSP>
<p class=TEXT><b>【疏】三唯影無本。即終教。以離眾生心。更無有佛。唯大悲大智為增上緣。令彼根熟眾生。心中現佛說法。是故佛教全是眾生心中影像。</b></p>
<LNSP></LNSP>
<p class=TEXT>【演】離眾生心。更無有佛者。謂佛本是無。心淨故有。以心淨故。諸佛即現。若離眾生心。更無有佛也。何以故。法身妙理。無有色相迭相見故。教中云。佛果無別色心功德。唯有如如。及如如智獨存是也。大悲即眾生緣。無心攀緣一切眾生。而於眾生自然現益。如涅槃經。我實不往。慈善根力。能令眾生見如斯事。大智即法緣。無心觀法。而於諸法自然普照。如日照物無所分別。為增上緣者。如涅槃云。波羅奈城。有優婆夷。屈請眾僧。奉施醫藥。有一比丘身嬰重病。良醫診之。當須肉藥。是優婆夷割其股肉。切以為羹。施病比丘。服已病差。女人患瘡苦惱。發聲稱佛。我在舍衛聞其音聲。於是女人起大悲心。是女尋見我持良藥。塗其瘡上。還復如本。善男子。我於爾時實不往至波羅奈城持藥塗彼。當知皆是慈善根力。令彼女人見如是事。此即大悲大智為增上緣也。根熟眾生心中現佛說法者。華嚴云。諸佛無有法。佛於何有說。但隨其自心。謂說如是法等。</p>
<LNSP></LNSP>
<p class=TEXT><b>【疏】四非本非影。即頓教。非唯心外無佛。眾生心中影像亦空。以性本絕言。即不教之教。所謂尊者無說。我乃無聞。說聽皆無。唯識而已。是以識為教體也。</b></p>
<LNSP></LNSP>
<p class=TEXT>【演】不教之教者。如維摩詰嘿然無言。文殊歎曰。是真不二法門。世尊洗足已。敷座而坐。須菩提讚言。希有世尊。經云。法性本空寂。無取亦無見。性空即是佛。不可得思量。是也。尊者無說。我乃無聞者。空生宴坐石室中。空中帝釋散花供養。空生曰。散花者誰。曰我天帝釋也。何以散花。曰以尊者善說般若。尊者曰。我本無說。帝釋曰。尊者無說。我乃無聞。乃真說般若也。此四皆言唯識者。唯識有二。一勝義唯識。二世俗唯識。今初句唯本無影非唯識。即前之隨相門。二句亦本亦影。是世俗唯識。三句唯影無本。通世俗勝義。以無本質。應是勝義。以有影像應通世俗故。四句非本非影。唯是勝義唯識也。勝義唯識。即後歸性一門。此當門名世俗唯識。四句料簡實通前後也。</p>
<LNSP></LNSP>
<p class=TEXT><b>【疏】今此經者。且約終頓二教。則眾生心樂出離。自於心中見佛為說極樂依正。信願往生。而實無說無聽。故識為教體。</b></p>
<LNSP></LNSP>
<p class=TEXT>【演】心樂出離五句。是唯影無本。而實無說無聽。是非本非影。既不離此二句。此文此義非識所變而何。故識為教體也。</p>
<LNSP></LNSP>
<p class=KEPAN>三歸性</p>
<LNSP></LNSP>
<p class=VERSE>歸性者。前以所變之萬境。攝歸能變之八識。今以所現之八識。復攝歸能現之一心。則性為教體。</p>
<LNSP></LNSP>
<p class=TEXT>【演】歸性者。因一念無明。迷此性體。而現起八識。次從八識體。變起萬境。今溯流及源。反末歸本故歸性也。</p>
<LNSP></LNSP>
<p class=TEXT>八識即心生滅門。所謂不生不滅。與生滅和合。非一非異。名為阿黎耶識也。此識有覺不覺二義。今是不覺義中。無明不覺生三細。境界為緣長六麤。故云能變之八識也。</p>
<LNSP></LNSP>
<p class=TEXT>一心即本源之一心。所謂是心則攝一切世間出世間法。依於此心。顯示摩訶衍義也。此心有真如生滅二門。是雖體絕有無。相非生滅。而迷之則生死無窮。解之</p>
<p class=TEXT>則廓爾大悟。故云能現之一心也。</p>
<LNSP></LNSP>
<p class=TEXT><b>【疏】一心者。即真如自體也。從此真如。流出教法。故會相歸性。則所謂重頌如。授記如。十二分教。一切皆如。</b></p>
<LNSP></LNSP>
<p class=TEXT>【演】從真如流出教法者。具足言之。則從真如流出根本智。從根本智流出後得智。從後得智流出大悲心。從大悲心流出十二分教。今但依源頭說。故云從真如流出也。重頌如。授記如者。謂重頌亦是真如。授記亦是真如。一切皆如者。一切差別教法。皆從緣無性。即是真如。是故虛相本盡。真性本現也。</p>
<LNSP></LNSP>
<p class=TEXT>出仁王經。經云。波斯匿王白佛言。云何十方諸佛一切菩薩。不離文字而行諸法相。佛言大王。法輪者。重頌如。授記如。十二分教一切皆如等。</p>
<LNSP></LNSP>
<p class=TEXT><b>【疏】以上展轉推尋真實之理。極至於此。譬之物不離夢。夢不離人。圓覺疏云。生法本無。一切唯識。識如幻夢。但是一心。則以自心為教體也。</b></p>
<LNSP></LNSP>
<p class=TEXT>【演】譬之物不離夢者。物譬隨相。夢譬唯識。人譬歸性。生法。是因緣所生之法。生法本無。一切唯識。即物不離夢。識如夢幻。但是一心。即夢不離人。</p>
<LNSP></LNSP>
<p class=TEXT><b>【疏】今此經者。依正信願等法。若文若義。究極皆歸一心真如。故古德云。諸大乘經。皆以一實相印。為經教體。此經一心不亂。即是實相。即是真如。則合前二種。會歸一心。而為教體。</b></p>
<LNSP></LNSP>
<p class=TEXT>【演】皆以一實相印為教體者。印有二種。一三法印。二實相印。凡經詮空。無相。無願。三法。乃小乘經。詮一實者。乃大乘經也。</p>
<LNSP></LNSP>
<p class=KEPAN>四無礙</p>
<LNSP></LNSP>
<p class=VERSE>無礙者。心境理事。本自交徹。境及事者。是名隨相。心者唯識。理者歸性。俱交徹故。</p>
<LNSP></LNSP>
<p class=TEXT>【演】無礙者。前二科攝末歸本。會相歸性。前淺後深。不能相融。今此一門。本末融通。性相不二。舉一全彰。圓融無礙也。心境理事本自交徹者。心外無境。境外無心。心者全境之心。境者全心之境。則心境不二。理外無事。事外無理。理者即事之理。事者即理之事。則理事圓融。</p>
<LNSP></LNSP>
<p class=TEXT><b>【疏】交徹者。以一心原有真如生滅二門。真如即是生滅。故理不礙事境心生滅即是真如。故事境心不礙理。</b></p>
<LNSP></LNSP>
<p class=TEXT>【演】生滅門者。謂迷此法界。為三細六麤。為流轉門。滅此三細六麤。歸一法界。為還滅門。此二門。迷時妄生真滅。悟時真生妄滅。總為生滅門也。真如門者。謂真如自體。迷時不見妄生真滅。悟時不見真生妄滅。非生非滅。非染非淨之體。即真如門也。一心原有二門者。論文云。依一心法。有二種門。云何為二。一者心真如門。二者心生滅門。是二種門。皆各總攝一切法是也。</p>
<LNSP></LNSP>
<p class=TEXT>真如即是生滅者。以真如不守自性。五道隨緣故。全真如為生滅。不變隨緣也。</p>
<p class=TEXT>生滅即是真如者。雖五道隨緣。而緣起無性故。全生滅即真如。隨緣不變也。</p>
<LNSP></LNSP>
<p class=TEXT><b>【疏】今此經者。心即是土。則一念無為。而不妨池樓鳥樹昭布森列。眾生信樂。隨願往生。土即是心。則七寶莊嚴。而不妨全體空寂。不立一塵。實無眾生生彼國者。則心境理事。互相融攝。而為教體也。</b></p>
<LNSP></LNSP>
<p class=TEXT>【演】心即是土下。乃以理成事門。理隨事變。一多緣起之無邊也。土即是心下。乃全事歸理門。事得理融。千差涉入而無礙也。</p>
<LNSP></LNSP>
<p class=TEXT339>六宗趣旨歸三初總陳。二異解。三正意</p>
<LNSP></LNSP>
<p class=KEPAN>初總陳</p>
<LNSP></LNSP>
<p class=VERSE>已知此經能詮之體。如是該羅。未審所宗。當在何者。夫語之所尚曰宗。宗之所歸曰趣。而有通別。通論佛教。因緣為宗。別則依古十門。自我法俱有。至圓融具德。後後前前。次第深淺。是故諸經。各有宗趣。</p>
<LNSP></LNSP>
<p class=TEXT>【演】通論佛教因緣為宗者。教中云。諸法從緣生。諸法從緣滅。我佛大沙門。常作如是說。乃至法華最後極談。亦曰以一大事因緣出現於世。</p>
<LNSP></LNSP>
<p class=TEXT><b>【疏】尚者崇也。聖人立教。一部語言。何所崇尚。所崇尚者。名之曰宗。歸者至也。立此為宗。為求何事。究所歸至。名之曰趣。因緣者。揀異無因邪因。一代時教。不出因緣。如所謂因緣故生滅。因緣故即空。因緣故即假。因緣故即中。佛教所宗。因緣攝盡。故云通也。</b></p>
<LNSP></LNSP>
<p class=TEXT>【演】無因邪因者。計萬法從虛空生。從自然生等。是無因。或從冥諦生。或從自在天生。或從太極生等。皆邪因也。</p>
<LNSP></LNSP>
<p class=TEXT>因緣故生滅者。謂因緣和合虛妄有生。因緣別離虛妄名滅。因緣故即空。是因緣所生法。我說即是空。因緣故即假。是亦名為假名。因緣故即中。是亦名中道義。此四句若對五教言。因緣故生滅。是小乘教。即空即假是始教。即中是終頓圓三教。以終為雙照二邊中道。頓為雙遮二邊中道。圓為遮照同時。不思議中道也。若對四教言。生滅為藏教。即空為通教。即假為別教。即中為圓教。以別教但中。對圓為假故。</p>
<LNSP></LNSP>
<p class=TEXT><b>【疏】十門者。第一我法俱有宗。內執有我。外執有法。名為附佛法外道。第二法有我無宗。則異外道。繇是從前至後。繇淺入深。乃至第十圓融具德。十門分別。詳具華嚴玄談。若約之為五。不出有。空。法相。法性。圓融。今此經者。宗乎法性。以淨土依正信願等。皆歸一心。一心不亂。即法性故。</b></p>
<LNSP></LNSP>
<p class=TEXT>【演】不出有空等者。以第一我法俱有宗。此唯有。第二法有我無宗。第三法無去來宗。第四現通假實宗。此三通有空二法。第五俗妄真實宗。第六諸法但名宗。此二唯空。第七三性空有宗。為法相。第八真空絕相宗。亦是空。第九空有無礙宗。為法性。第十圓融具德宗。為圓融。</p>
<LNSP></LNSP>
<p class=KEPAN>二異解</p>
<LNSP></LNSP>
<p class=VERSE>今明此經。古有多解。有謂信願為宗。有謂超過三界二種清淨為宗。令諸眾生得不退轉為趣。</p>
<LNSP></LNSP>
<p class=TEXT><b>【疏】信願為宗者。諸解多同。以經中屢言。若有信者。應當發願。生彼國土故。二種清淨者。論言極樂世界。依正二報。清淨莊嚴。非三界所及。故以為宗。而要其所歸。為令眾生。生彼清淨極樂國土。生彼國已。即不退轉。以此為趣。</b></p>
<LNSP></LNSP>
<p class=TEXT>【演】論言者是天親論。</p>
<LNSP></LNSP>
<p class=TEXT339>三正意二初總舉。二別明</p>
<LNSP></LNSP>
<p class=KEPAN>初總舉</p>
<LNSP></LNSP>
<p class=VERSE>此經宗乎法性。於法性中。復分總別。總而合之。謂是依正清淨。信願往生。以為宗趣。</p>
<LNSP></LNSP>
<p class=TEXT>【演】宗乎法性者。以此經屬終頓二教。終教多談法性。少及法相。其所云相。亦會歸性。出中道妙有一切作佛。此經正是中道妙有。皆登不退故。頓教總不說法相。唯說真性。一念不生。即名為佛。此經一心不亂。即得見佛故。</p>
<LNSP></LNSP>
<p class=TEXT><b>【疏】取前二說兼合言之。總為宗趣。以前說不該依正。後說未詳信願。故須兼合。始得無遺。良繇依正信願。兼備交資而得往生。皆不出自心故。</b></p>
<LNSP></LNSP>
<p class=TEXT>【演】兼備交資而得往生者。有信願。而無依正。則信願何法。故必依正清淨以資信願也。有依正而無信願。彼依正清淨。自是清淨。於我何為。故必信之願之。以資親證彼依正二報也。皆不出自心者。恐問云。既是依正信願往生為宗趣。何又言法性為宗。故云也。</p>
<LNSP></LNSP>
<p class=TEXT><b>【疏】其總為宗趣者。如華嚴例。彼經亦兼眾說。總因果緣起理實法界以為宗趣故。若欲分之。上句為宗。下句為趣。義亦自明。若欲加之。彼經加不思議。今經亦爾。</b></p>
<LNSP></LNSP>
<p class=TEXT>【演】彼經亦兼眾說者。華嚴經。有以無礙甚深法界為宗。有以緣起為宗。法界緣起相即入故。有以因果為宗。以此經廣明菩薩行位之因。及所成果故。有以海印三昧理實為宗。有以因果理實合為宗。以因果是行位。理實是法界故。以上各各互缺。今賢首總兼眾說共為宗趣也。</p>
<LNSP></LNSP>
<p class=TEXT>上句為宗。下句為趣者。彼經因果緣起為宗。理實法界為趣。此經依正清淨為宗。信願往生為趣。</p>
<LNSP></LNSP>
<p class=KEPAN>二別明</p>
<LNSP></LNSP>
<p class=VERSE>又別明之。則成五對。一教義。二事理。三境行。四行寂。五寂用。以為宗趣。</p>
<LNSP></LNSP>
<p class=TEXT>【演】別明者。展轉推尋也。正是大師極論其宏功。令人發起真信處。世人多疑此經文義麤淺。教義一對足以破之。愚者多執事而迷理。事理一對足以破之。狂者多執理而遺事。境行一對足以破之。或疑念佛正涉有為。行寂一對足以破之。或疑念佛自救不了。寂用一對足以破之。</p>
<LNSP></LNSP>
<p class=TEXT>一教義者。教謂言教。義謂義理。智者能於一字中。尚解無量義。愚人雖讀盡貝書。祇是尋行數墨而已。故教義一對。不可不發明也。</p>
<LNSP></LNSP>
<p class=TEXT>二事理者。事即依正信願等事。理即一一消歸自性。彼執事而迷理。正由不知旨趣故。</p>
<LNSP></LNSP>
<p class=TEXT>三境行者。境謂法界境。即阿彌陀佛是。行是法界心。即一心執持是。此即所謂繫緣法界。專稱名字。一行三昧也。</p>
<LNSP></LNSP>
<p class=TEXT>四行寂者。行即一行之行。寂即寂光之寂。修一行三昧。欲證寂光無上果也。</p>
<LNSP></LNSP>
<p class=TEXT>五寂用者。寂即常寂本體。用即恒沙妙用。證此本體發起妙用還度眾生。方是大乘妙旨也。</p>
<LNSP></LNSP>
<p class=TEXT><b>【疏】一教義一對者。以教為宗。令達義為趣。言崇尚此念佛往生之教。其意云何。正欲曉會經中所說阿彌陀佛正報依報清淨莊嚴。信之願之。則生彼國。教中有如是義。是其趣也。不徒為語言文字而已。</b></p>
<LNSP></LNSP>
<p class=TEXT>【演】不徒為語言文字者。古云。汝終日轉經。不知終日經轉。蓋以其徒為語言文字故也。所以說。誦經千卷。不如解經一偈。</p>
<LNSP></LNSP>
<p class=TEXT><b>【疏】二事理一對者。以事為宗。令顯理為趣。承上一經言教。俱約所詮之義。而義中復有事理。言崇尚此依正信願等事。其意云何。正欲顯發事中所具至理。是其趣也。不徒為事緣之跡而已。</b></p>
<LNSP></LNSP>
<p class=TEXT>【演】顯發事中所具至理有二義。一是隨文入觀。即一一消歸自己。一是依事造修。往生彼國。發明自性唯心之理。徒為事緣之蹟。即所謂終日死鑽故紙。與終日喃喃但搯數珠者。</p>
<LNSP></LNSP>
<p class=TEXT><b>【疏】三境行一對者。以境為宗。令起行為趣。境即是所觀之理。對能觀之智。故名為境。言崇尚此理。其意云何。既知彌陀自性。淨土唯心。正欲即此以為真境。而起觀行。執持名號。一心不亂。是其趣也。不徒為曉達此理而已。</b></p>
<LNSP></LNSP>
<p class=TEXT>【演】以境為宗。境字。若依後文解釋。標念境者。以四字名號為境。則此處當云。境即是所稱之名。而言即是所觀之理者何。良由所念阿彌陀佛四字。全體即是法界。全體即是當人自心。而自心一念。具足三千性相。自心一念。即空即假即中。豈不是所觀之理。能觀之智。即當人稱念之心。靈靈不昧。無有間斷者是。對能觀之智。故名為境者。以所念之佛對能念之心。即名為境也。而其實心外無境。境外無心。又復自性唯心之理。忘能所絕對待。何言境也。故云。理雖非境對能觀之智。亦得言境也。正欲即此以為真境者。當知此字。即自性唯心。即所觀之理。即阿彌陀佛四字名號。離我心性別無名號。離此名號別無心性。全體法界為真境也。而起觀行執持名號者。謂以此名號為真境。而起執持之觀行也。此正是從性起修。性既離言。行亦無住。雖云執持。實離四句絕百非。無念之念也。</p>
<LNSP></LNSP>
<p class=TEXT><b>【疏】四行寂一對者。以行為宗。令至寂為趣。言崇尚此念佛觀行。其意云何。良繇心雖本寂。多生習染。觸境生心。若不修觀行。縱令強抑妄心。終非定慧平等。今依正觀。執持名號。至於一心。則復還空寂之體。是其趣也。不徒為有作妄計而已。</b></p>
<LNSP></LNSP>
<p class=TEXT>【演】強抑妄心者。有定無慧。名曰癡禪。若墮無想。則成外道。故理體雖寂不妨起行持名。以幻修幻。以楔出楔。幻盡覺圓乃歸真寂也。今依正觀。即是後文理持。至於一心。即後理一心。有作是有為。有作對無作說。妄計是虛妄遍計。對圓成說。謂若不歸空寂。則是有為有作之修。多劫終成敗壞故。</p>
<LNSP></LNSP>
<p class=TEXT><b>【疏】五寂用一對者。以寂為宗。令發用為趣。言崇尚此寂。其意云何。良繇妄想執著。無繇解脫。妄盡心一。則淨極光通。喻如塵盡鏡明。無像不現。所謂既生本國。得無生忍已。還入生死。以無數方便。大作佛事。度脫眾生。妙用恆沙。是其趣也。不徒為沈空滯寂而已。如是十門。展轉生起。以為宗趣。</b></p>
<LNSP></LNSP>
<p class=TEXT>【演】沈空滯寂者。耽著空寂之體。不起利生之用。乃二乘有餘涅槃之境也。</p>
<LNSP></LNSP>
<p class=TEXT339>七部類差別三　初明部。二明類。三非部非類</p>
<LNSP></LNSP>
<p class=KEPAN>初明部</p>
<LNSP></LNSP>
<p class=VERSE>已知此經。宗趣沖深。未審當部等類。為有幾種。初先明部者。部有二種。一謂大本。二謂此經。</p>
<LNSP></LNSP>
<p class=TEXT><b>【疏】部者。以是總歸一部。而有詳略。詳為大本。略為此經。大本有六。一名無量平等清淨覺經。後漢支婁迦讖譯。</b></p>
<LNSP></LNSP>
<p class=TEXT>【演】平等即壽命。清淨即光明。覺即佛也。支婁迦讖等。是五譯人。支婁迦讖。漢明帝時人。光武中興。故名後漢。明帝即光武子也。</p>
<LNSP></LNSP>
<p class=TEXT><b>【疏】二名無量薵經。曹魏康僧鎧譯。</b></p>
<LNSP></LNSP>
<p class=TEXT>【演】康僧鎧魏人。曹丕篡漢國號曰魏。</p>
<LNSP></LNSP>
<p class=TEXT><b>【疏】三名阿彌陀經。與今經同名。吳支謙譯。</b></p>
<LNSP></LNSP>
<p class=TEXT>【演】支謙吳人。孫權稱帝。國號曰吳。</p>
<LNSP></LNSP>
<p class=TEXT><b>【疏】四名無量壽莊嚴經。宋法賢譯。</b></p>
<LNSP></LNSP>
<p class=TEXT>【演】法賢趙宋時人。趙匡胤為天子。國號曰宋。</p>
<LNSP></LNSP>
<p class=TEXT><b>【疏】五出寶積第十八經。名無量壽如來會。元魏菩提流志譯。</b>查（佛書解說大辭典）別卷。大寶積經無量壽如來會係唐南天竺三藏沙門菩提流志所譯。唐高宗永淳二年遣使迎來。於開元十五年示寂。</p>
<LNSP></LNSP>
<p class=TEXT>【演】菩提流志。南北朝魏人。魏主本姓拓跋。改姓元。國號魏。</p>
<LNSP></LNSP>
<p class=TEXT><b>【疏】六名佛說大阿彌陀經。宋龍舒居士王日休者。總取前之四譯。參而會之。唯除寶積。彼所未及。然上五譯。互有異同。漢吳二譯。四十八願。止存其半。為二十四。其餘文中。大同小異。王氏所會。較之五譯。簡易明顯。流通今世。利益甚大。但其不繇梵本。唯酌華文。未順譯法。若以梵本重翻而成六譯。即無議矣。故彼不言譯而言校正也。又其中去取舊文。亦有未盡。如三輩往生。魏譯皆曰發菩提心。而王氏唯中輩發菩提心。下曰不發。上竟不言。則高下失次。且文中多善根。全在發菩提心。而三輩不同。同一發心。正往生要旨。乃反略之。故云未盡。</b></p>
<LNSP></LNSP>
<p class=TEXT>【演】亦有未盡。謂已盡美。未盡善也。亦可舊文緊要處。彼亦採取未盡。</p>
<LNSP></LNSP>
<p class=TEXT>高下失次者。下品不發。則不發為劣矣。上竟不言。上亦劣耶。上竟不言。不言為勝矣。下言不發。不發亦為勝乎。故曰失次也。</p>
<LNSP></LNSP>
<p class=TEXT>同一發心正往生要旨者。不發菩提心。則小乘而已。二乘種不生。故知發心乃往生根本也。</p>
<LNSP></LNSP>
<p class=TEXT><b>【疏】然今疏鈔所引。義則兼收五譯。語則多就王文。以王本世所通行。人習見故。餘五間取。而概以大本標之。故上六種皆名大本。今此經者。名為小本。文有繁簡。義無勝劣。判屬同部。</b></p>
<LNSP></LNSP>
<p class=KEPAN>二明類</p>
<LNSP></LNSP>
<p class=VERSE>二明類者。自有三種。一觀經。二鼓音王經。三後出阿彌陀偈經。</p>
<LNSP></LNSP>
<p class=TEXT><b>【疏】類者。不同其部。而同其類。如從昆弟。雖不同父。而同其祖。亦名比肩。相為等夷。故曰同類。觀經者。觀無量壽佛經。具談十六妙門。一心三觀。詳本疏鈔。鼓音王經者。佛在贍波大城。伽伽靈池。與比丘百人說。中云。若有四眾。受持阿彌陀佛名號。臨命終時。佛與聖眾。接引往生等。後出偈經者。始終唯偈。是伽陀部。中云。發願喻諸佛。誓二十四章。願止存半。與漢吳二譯同。而四十八願。自古及今。傳揚已久。二十四者。或梵本缺略。未可知也。</b></p>
<LNSP></LNSP>
<p class=TEXT>【演】伽陀。此云孤起頌。</p>
<LNSP></LNSP>
<p class=TEXT><b>【疏】或問。鼓音亦說持名。云何不興今經同部。答。以有咒故。彼經雖說持名。重持咒。</b></p>
<LNSP></LNSP>
<p class=KEPAN>三非部非類</p>
<LNSP></LNSP>
<p class=VERSE>三明非部類者。帶說淨土。如華嚴法華。及起信等。又非部類。而中說專持名號。如文殊般若。</p>
<LNSP></LNSP>
<p class=TEXT><b>【疏】帶說者。諸同部同類之外。復有諸經。雖不專談淨土。其中帶及勸讚往生也。華嚴。如行願品。既明十大願王。而末言以此十願導歸極樂是也。</b></p>
<LNSP></LNSP>
<p class=TEXT>【演】十大願王者。一者禮敬諸佛。二者稱讚如來。乃至第十普皆回向。華嚴稱性而談。法華正直而說。二經皆歸極樂者。以欲入毘盧性海。先歸淨土玄門。欲悟一乘實相。先入西方安養。二經始終既爾。中間諸經可知。故知淨土一門。一代時教之總持。法界眾生之歸地也。</p>
<LNSP></LNSP>
<p class=TEXT><b>【疏】法華。如云誦斯經者。命終當生阿彌陀佛極樂世界是也。起信。如前教起中所明是也。等者。如觀佛三昧。十住斷結諸經。帶說淨土。層</b></p>
<p class=TEXT><b>疊非一。詳如後釋文中雜引。文殊般若。詳後執持名號文中。</b></p>
<LNSP></LNSP>
<p class=TEXT339>八譯釋誦持五　初明譯。二明釋。三明誦。四明持。五結勸</p>
<LNSP></LNSP>
<p class=KEPAN>初明譯</p>
<LNSP></LNSP>
<p class=VERSE>已知此經。為部為類。詳略同別。未委譯自何時。凡有幾譯。以至註釋闡揚。讀誦受持。有何靈驗。初明譯者有二。一名佛說阿彌陀經。即今經。姚秦三藏法師鳩摩羅什譯。</p>
<LNSP></LNSP>
<p class=TEXT>【演】詳略同別者。詳謂大本。略謂此經。同謂同類。別謂非部非類。</p>
<LNSP></LNSP>
<p class=TEXT><b>【疏】姚秦者。周有嬴秦。南北朝有苻秦。姚秦。今言姚者。揀非餘秦也。</b></p>
<LNSP></LNSP>
<p class=TEXT>【演】嬴秦者。周時有非子者。是伯益之後。善養馬。周孝王愛之。封於陝。國號秦。後并吞列國。而有天下。以其姓嬴。故云嬴秦。苻秦者。東晉時氐種也。苻堅強盛。雄據關中。國亦號秦。是為苻秦。姚秦者。羌種也。姚萇為苻堅將。後堅為晉兵所敗。萇遂據關中。傳子興。是為姚秦。</p>
<LNSP></LNSP>
<p class=TEXT><b>【疏】三藏者。通經律論。兼善華梵故。法師者。佛法所屬。演揚誨眾。為表範故。鳩摩羅什者。梵語具云鳩摩羅耆婆什。上五字。此云童壽。什者。深善此方文字之什。華梵合舉。稱羅什也。譯者。易也。易梵成華也。周禮。掌四方之語。各有其官。北方曰譯。今經自西來。而言譯者。漢之北官。兼善西語。摩騰始至。遂稱為譯。今仍之也。</b></p>
<LNSP></LNSP>
<p class=TEXT>【演】周禮掌四方之語者。東曰寄。南曰象。西曰狄鞮。北曰譯。皆官名也。寄言能寄寓風俗之異於此。象言能倣像風俗之異於彼。狄鞮。則欲別其服飾之異。譯。則欲辨其語言之異。周官通謂之象胥。而世俗通謂之譯也。又譯釋也。猶言謄也。謂以彼此言語相謄釋而通之也。</p>
<LNSP></LNSP>
<p class=TEXT><b>【疏】按本傳。師。中天竺國人。父名鳩摩羅琰。家世相國。棄榮出遊。龜玆王以妹妻之。生師。師生而神靈。七歲隨母入寺。見鐵缽。試取加頂。俄念此缽甚重。我何能舉。即不勝重。遂悟萬法惟心。博學強記。人莫能及。以沖年高德。故云童壽。既通三藏。東遊龜玆。王設金獅子座處之。苻堅據秦。將事西討。適太史奏異星現於西域分野。當有大德智人。入輔中國。堅云。朕聞龜玆有羅什者。得非此耶。遣將呂光。臨發。謂曰。朕非貪地用兵。聞羅什深解法相。為後學宗。若克龜玆。即宜馳驛送什。及破龜玆。載什以歸。中道聞堅已為姚萇所害。遂止不返。什師因不至秦。後萇亦聞而名。要請。而光不允。萇亡。子興復請。亦不允。因遣兵伐光。光姪降秦。方得迎師入關。奉為國師。</b></p>
<LNSP></LNSP>
<p class=TEXT>【演】遣將呂光者。秦符堅建元十三年。使呂光伐丘茲國。破之。擁眾歸至涼州。因據州稱涼王。光死。姪呂隆降秦。乃迎師入關。居逍遙園。</p>
<LNSP></LNSP>
<p class=TEXT>師閱舊經。義多紕僻。不與梵本相應。乃集沙門肇叡等八百餘人。新譯經論三百九十餘卷。並暢神源。發揮幽致。師未終少日。集眾謂曰。願所宣譯。傳之後世。咸共流通。今於眾前。發誠實誓。若所傳無謬。當使焚身之後。舌不焦爛。以弘始十一年八月二十日。卒於長安。闍維薪滅形盡。舌根儼然。今此經者。譯於什師。而舌根不壞。與諸佛出廣長舌。讚歎此經。合而觀之。佛語不虛。於是益信。</p>
<LNSP></LNSP>
<p class=VERSE>二名稱讚淨土佛攝受經。唐三藏法師玄奘譯。二經聯比。小異大同。時所宗尚。皆弘秦本。</p>
<LNSP></LNSP>
<p class=TEXT>【演】二經聯比者。聯謂聯續。比謂比並。什師譯之於前。奘師譯之於後。有聯續義。兩經意義無相違背。有比並義。</p>
<LNSP></LNSP>
<p class=TEXT><b>【疏】玄奘法師者。唐洛州緱氐人。姓陳氏。少罹患難。隨兄長腱法師。出家於淨住寺。年十一。誦維摩法華。卓然自立。不偶時流。年二十一。講心論。不窺文相。涌注不窮。時號神人。</b></p>
<LNSP></LNSP>
<p class=TEXT>【演】卓然自立者。師十一歲時。見諸沙彌劇談戲笑。乃呵曰。夫出家者。為無為法。何得更為兒戲。可謂空喪百年。識者知師德器非凡矣。</p>
<LNSP></LNSP>
<p class=TEXT><b>【疏】貞觀三年。往西域取經。備經險難。歷百五十國。遂至舍衛。取經六百餘部。貞觀十九年還京。於玉華臺翻譯經論。總一千三百三十卷。既臥疾。見大白蓮華。及佛相。右脅累足而逝。兩月。色貌如生。先是西行之日。。撫靈巖寺松而作誓言。吾西去。汝西長。吾東歸。汝東向。師去。松西長至於數丈。一日忽東迴。門弟子喜曰。師歸矣。已而果然。時號摩頂松云。按師誓言自要。不爽如是。真語實語。亦什師舌根不壞。諸佛舌相廣長意也。所譯此經。焉可不信。聯比者。先後重譯也。小異大同者。梵音稍別。及語有繁簡。如恆河殑伽。六方十方之類。而大意一無相乖也。皆弘者。法華三譯。奏本盛行。此經二譯。亦復如是。</b></p>
<LNSP></LNSP>
<p class=KEPAN>二明釋</p>
<LNSP></LNSP>
<p class=VERSE>次明釋此經者。論則有天親菩薩無量壽經論。解則有慈恩通贊。海東疏。孤山疏。乃至大佑略解等。</p>
<LNSP></LNSP>
<p class=TEXT><b>【疏】天親菩薩者。常入日光定。昇兜率天宮內院。親覲慈氏。造無量經優婆提舍。優婆提舍者。此云分別義。慈恩法師者。諱窺基。姓尉遲氏。敬德猶子也。奘師度之出家。學通大小。造疏計可百卷。釋彌勒下生經。筆鋒得舍利二七粒。復示西方要義。有彌陀經通贊一卷。海東法師者。諱元曉。其疏此經。大率依論為主。孤山圓法師者。十疏流通。此疏居一。</b></p>
<LNSP></LNSP>
<p class=TEXT>【演】孤山十疏通經者。一文殊般若經．。二遺教經。三般若心經。四瑞應經。五四十二章經。六不思議法門經。七無量義經。八普賢觀經。九阿彌陀經。十首楞嚴經。世稱十經疏主云。</p>
<LNSP></LNSP>
<p class=TEXT><b>【疏】義淵。淨覺。越溪等。歷代諸師。種種解釋。率多散沒。至元大佑師者。乃有略解。今唯海東越溪大佑所解僅存而已。世遠人亡。經殘教弛。遂令如是廣大深遠法門。不得人人曉了。寧不悲夫。</b></p>
<LNSP></LNSP>
<p class=VERSE>若夫遠承佛旨。弘闡祕宗。為論為文。為集為錄。為傳為偈。為賦為詩。交讚互揚。其麗不億。莫不叮嚀懇告。感慨悲歌。普勸迷流。同歸覺路。一曾過目。可弗銘心。</p>
<LNSP></LNSP>
<p class=TEXT><b>【疏】上文專指註釋此經。今謂其餘讚詠淨土。所有言辭。不可勝紀。為論。如十疑寶王等。為文。如龍舒無盡等。為集。如決疑指歸等。為錄。如淨土自信等。為傳。如淨土略傳等。為偈。如徑路修行等。為賦。如神棲安養等。為詩。如諸家懷淨土等。</b></p>
<LNSP></LNSP>
<p class=TEXT>【演】寶王論等者。草堂飛錫法師。作念堡三昧寶王論。天台智者大師。作釋十疑論。龍舒居士王日休。作淨土文。無盡居士張商英。作求生淨土文。侍郎王古作直指淨土決疑集。吳郡沙門大佑。作淨土指歸集。無功居士王闐。作淨土自信錄。慈雲懺主遵式。作淨土略傳。善導和尚作偈。偈云漸漸雞皮鶴髮。看看行步龍鍾。惟有徑路修行。但念阿彌陀佛。永明壽禪。作神棲安養賦。諸家懷淨土詩。如中峰，西齋楚石。諸師等。</p>
<LNSP></LNSP>
<p class=TEXT><b>【疏】告而曰懇。真誠之語。冀其信受而奉行也。歌而曰悲。淒楚之辭。或能感發而興起也。麗。數也。不億者。億不足以盡之。言多也。此皆淨土聖賢。千言萬語。不厭繁重。直欲生死海中。盡挈眾生於彼岸而後已。我等應當銜恩報德。鏤骨銘心。展轉流通。遞相勸導。如其置而不覽。覽而不信。不曰愚蒙之訓。則曰寄寓之談。獨且柰之何哉。</b></p>
<LNSP></LNSP>
<p class=KEPAN>三明誦</p>
<LNSP></LNSP>
<p class=VERSE>次明誦此經者。如舌根不壞。天樂西迎。方解冤而往生。未終卷而坐脫。歸如入定。終靚白蓮。銀臺而易金臺。麤樂而來細樂。</p>
<LNSP></LNSP>
<p class=TEXT><b>【疏】舌不壞者。智論云。有比丘誦彌陀經。命欲終時。語弟子言。阿彌陀佛。與諸大眾。俱來迎我。後從火化。舌根不灰。色相自若。天樂西迎者。宋唐世良。誦彌陀經十萬過。一日謂家人曰。佛來迎我。言已。作禮坐逝。其夜有利行人。在道味山上。夢西方異光。旛華繽紛。音樂嘹喨。空中聲云。唐世良已生淨土。解冤往生者宋上虞民馮。少事遊獵。見巨蛇。持稍將往刺之。時蛇在巖下。欲噬黃犢。抿推巖石壓之。至死。蛇屢為祟。抿修懺念佛經年。蛇不能害。一日請同社淨侶。誦彌陀經．合掌而化。未終坐脫者。晉智仙法師。號真教。住白蓮寺。十三年西向十念。十二時不暫廢。一夕微疾。命觀堂行人誦彌陀經。未終卷。安然坐脫。歸如入定者。宋釋處謙。精修淨土。一夕。誦彌陀經畢。稱讚淨土。告眾曰。吾以無生而生淨土。如入禪定。奄然而化。終觀白蓮者。宋嘉禾郡鍾嫗。日誦彌陀經十遍。念佛不輟。一日語其子曰。見白蓮華無數。眾聖迎我。遂端坐聳身化去。銀臺金臺者。懷玉禪師。台州人。布衣一食。常坐不臥。精進念佛。誦彌陀經三十萬遍。一日見西方聖眾。多若恆沙。一擎銀臺。從窗而入。玉曰。吾一生精進。誓取金臺。何為得此。銀臺遂隱。玉感激。倍復精進。三七日後。見佛滿空中。乃謂弟子曰。金臺來迎。吾生淨土矣。說偈含笑而逝。郡守段公異之。作詩讚美。有枝低只為罣金臺之句云。</b></p>
<LNSP></LNSP>
<p class=TEXT>【演】枝低只為挂金臺者。詩云我師一念登初地。佛國笙歌兩度來。惟有門前古槐樹。枝低只為挂金臺。</p>
<LNSP></LNSP>
<p class=TEXT><b>【疏】麤樂細樂者。元子華禪師。大歷九年。於潤州觀音寺。誦彌陀經六月。忽得疾。夜聞香氣樂音。空中告曰。麤樂已過。細樂續來。君當往生。良久念佛而化。異香連日不散。</b></p>
<LNSP></LNSP>
<p class=VERSE>又若書寫則化被蒼生。講演則祥符白鶴。</p>
<LNSP></LNSP>
<p class=TEXT><b>【疏】書寫者。唐善導大師。凡得贓施。用寫彌陀經十萬卷。勸人受持。亦有讀誦至十萬遍者。五十萬遍者。僧俗歸仰。至有感極焚身供養。得念佛三昧者。不可勝紀。講演者。宋沈三郎。晚歲回心念佛。因病。請僧講彌陀經。易衣而終。縮膝欲起。二子局於名教。以易龕為難。曳其脛直之。將入殮。忽舉首出衣被。矍然而坐。舉家大驚。二子急前扶衛。乃以肘節捶之。子曰。助父坐脫耳。竟坐逝。荼毗。有白鶴二十九隻。飛鳴雲表。久之西去。</b></p>
<LNSP></LNSP>
<p class=VERSE>現前感應。則寶地遙觀。剋取往生。則涅槃非比。如斯感應。屢見古今。</p>
<LNSP></LNSP>
<p class=TEXT><b>【疏】寶地遙觀者。唐大行禪師。初修普賢懺。後入大藏。隨手取卷。得彌陀經。日夜誦詠。至三七日。現琉璃地上。佛及二大士現前。僖宗聞其事。詔入內庭。賜號常精進菩薩。後琉璃地復見。即日命終。異香經旬。肉身不壞。涅槃非比者。梁道珍法師。講涅槃經。天監中。憩鍚廬山。慕遠公淨業。禪坐中。忽見海上數百人乘寶舫前邁。師問何之。答曰往極樂國。因求附載。報云。法師雖善講涅槃經。亦大不可思議。然未誦彌陀經。豈得同往。師遂廢講念佛。誦彌陀經及二萬遍。將終四七日前。夜四鼓。見西方銀臺來至。空中皎如白日。聲云。法師當乘此臺往生。時眾咸聞天樂異香。數日香猶未散。其夜峰頂寺僧。遙見谷口火炬數十。明燎徹夜。次日乃知師逝。如上所錄。皆修因證果。此感彼應。疊見層出。自古及今。未及枚舉。</b></p>
<LNSP></LNSP>
<p class=KEPAN>四明持</p>
<LNSP></LNSP>
<p class=VERSE>若持名者。或一念而飛一光。或一聲而出一佛。或響彌林谷。或音徹宮闈。或六時繫念。而依正盈空。或十字標心。而聖賢入會。洎乎昭代。續有名流。</p>
<LNSP></LNSP>
<p class=TEXT><b>【疏】此正明執持名號也。淨業諸賢。多不繁載。姑舉昭灼世人耳目者一二。以為激勸。飛光者。唐善導大師。人間念佛得生淨土否。答曰。如汝所念。遂汝所願。於是導乃自念阿彌陀佛一聲。則有一光從其口出。十聲至百。光亦如之。光明滿室。帝聞其事。敕所居為光明寺。後登柳樹端坐而化。出佛者。少康法師。在烏龍山。建淨土道場。勸人念佛。眾見師念佛一聲。口出一佛。至於十念。十佛次出。猶若連珠。臨終之日。口放異光數道。奄然而逝。響彌者。唐道綽禪師。平居為眾講無量壽經。將二百遍。人各掐珠。口稱佛號。或時散席。聲播林谷。音徹者。唐法照。於并州五會念佛。感代宗皇帝宮中聞念佛聲。遣使遙尋。見師勸化之盛。遂詔入宮。宮人念佛。亦及五會。號五會法師。六時者。晉慧遠法師。居廬山。製蓮華漏。六時念佛。澄心繫想。後十九年。七月晦夕。於般若臺。方從定起。見阿彌陀佛。身遍虛空。圓光之中。無量化佛。及菩薩眾。水流光明。演說妙法。佛言。我以本願力故。來安慰汝。汝七日後。當生我國。至期。端坐而逝。十字者。宋長蘆宗賾禪師。禪理洞悟。宗說兼通。而遠遵蘆阜之規。建蓮華勝會。其法日念阿彌陀佛。或千聲萬聲。各於日下以十字記之。一夕。夢一男子。烏巾白衣。風貌清美。謂賾曰。欲入公彌陀會。乞書一名。賾問公何名。曰。普慧。又云。家兄普賢。亦乞登名。言訖遂隱。賾覺而語諸尊宿。皆云華嚴離世間品。有二菩薩名。乃知聖賢幽贊。以二大士書於錄首。昭代者。今代也。如西齋。空谷。天奇。毒峰等。皆近世高僧。篤信精修。匹休前古。相續不絕。稍詳往生集中。蓋千萬中。紀其一二而已。</b></p>
<LNSP></LNSP>
<p class=TEXT>【演】如西齋。空谷。天奇。毒峰等。皇明楚石琦禪師。有西齋淨土詩。空谷隆禪師。有空谷集。天奇禪師號煢絕老人。有煢絕集。毒峰善禪師。有語錄行世。</p>
<LNSP></LNSP>
<p class=VERSE>至於感護則宿冤得度。惡鬼不侵。靈應則瞽目重明。俘囚脫難。</p>
<LNSP></LNSP>
<p class=TEXT><b>【疏】冤度者。唐邵彪。鎮江人。為諸生時。夢至一公府。主者問汝知所以不第否。彪對不知。因使人引彪前行。見大鑊中。有蛤蜊作人語。呼彪名。彪怖。遂念阿彌陀佛。蛤蜊變黃雀飛去。彪後及第。官至安撫使。鬼卻者。佛世有一國鄰於羅剎。羅剎食人無度。王約。自今國中。家以一人。次第送與。勿得枉殺。有奉佛家。止生一子。次第充行。父母哀號。囑令至心念佛。以佛威力。鬼不得近。明晨往視。見子尚在。將之而還。自是羅剎之患遂息。目明者。宋崇氏女。雙瞽。念佛三年。精勤不替。雙目重明如故。難脫者。元末張士誠攻湖州。江浙丞相與戰。擒四十人。囚檻送戮。夜宿西湖鳥窠寺。大猷謀禪師。徐步廊下。囚見師神觀閒雅。持誦不輟。因求救拔。師教令至心念南無救苦救難阿彌陀佛。中有三人信受其語。念不絕口。天曉發囚。易枷鎖。至三人。刑具不足。惟繫以繩。既而審鞫。知良民被虜者。遂得釋。</b></p>
<LNSP></LNSP>
<p class=VERSE>又復惡人則善和十念。地獄現而化佛空迎。畜生則鴝鵒稱名。形骸掩而蓮華地發。何況身無重慝。報在最靈。信願熏修。寧成虛棄。</p>
<LNSP></LNSP>
<p class=TEXT><b>【疏】惡人者。唐張善和。屠牛為業。臨終。見群牛索命。於是大怖。喚其妻云。速延僧為我念佛。僧至。諭云。經中說臨終惡相現者。至心念佛。即得往生。和云。地獄至。急取香爐來。即以右手擎火。左手拈香。面西專切念佛。未滿十聲。自言佛來迎我。即化去。畜生者。宋黃巖正等寺觀公。畜鴝鵒。常念佛不絕。一日立化籠上。觀葬之。已而土上出紫蓮華一朵。尋土中。則華從舌端而發。靈芝照律師。為之讚。有立亡籠閉渾閒事。化紫蓮華也太奇之句。如上持名所舉。自飛光出佛至此。亦千萬中紀一而已。慝者。惡之匿於心者也。最靈者。人為萬物之靈也。末復結言。惡人念佛。尚得往生。何況惡未必如善和。畜生念佛。尚得往生。何況靈而號為人類。以此比況。知必生也。信願熏修。所作唐捐。無有是處。</b></p>
<LNSP></LNSP>
<p class=KEPAN>五結勸</p>
<LNSP></LNSP>
<p class=VERSE>是以一音始唱。千佛同賡。三學高僧。九流名德。若幽若顯。若聖若凡。如萬水無不朝東。似群星悉皆拱北。方之捷徑。號曰普門。豈虛語哉。決志求生。無容擬議者矣。</p>
<LNSP></LNSP>
<p class=TEXT>【演】群星悉皆拱北者。論語。為政以德。譬如北辰居其所。而眾星拱之。</p>
<LNSP></LNSP>
<p class=TEXT><b>【疏】此總結淨土法門。一切眾生所皈依也。唱者導也。賡者續也。始唱者。釋迦開示西方。眾生始知淨業。是引而導之也。同賡者。六方讚歎。詳如經文中說。是續而和之也。三學者。謂禪教律三宗也。禪如永明。以宗門柱石。而上上品生。</b></p>
<LNSP></LNSP>
<p class=TEXT>【演】永明以宗門上上品生者。永明壽禪師。秉單傳之旨。作宗鏡錄。萬善同歸集等。入滅後。有僧經年遶其塔。人問故。曰我病入冥。見殿左供一僧像。王勤敬禮。密詢之。乃杭州壽禪師也。凡人死皆經冥府。此師已往西方上品上生矣。</p>
<LNSP></LNSP>
<p class=TEXT><b>【疏】圓照以獨秉單傳。而標名蓮境。</b></p>
<LNSP></LNSP>
<p class=TEXT>【演】圓照標名蓮境者。宋時圓照本禪師。初參天衣有省。後一志念佛住淨慈。有雷峰材法師。神遊淨土。見一花殊麗問之曰。待淨慈本禪師耳。又資福曦公。至師所禮足。施金而去。人詰其故。曰吾定中見金蓮花。人言以俟本禪師耳。後臨終坐逝諡圓照。</p>
<LNSP></LNSP>
<p class=TEXT><b>【疏】教如僧叡弘輔什師。而蓮華出榻。四明中興台教。而西向坐亡。</b></p>
<LNSP></LNSP>
<p class=TEXT>【演】僧叡蓮花出榻者。僧叡。從羅什法師稟受經義。後預廬山蓮社。宋元嘉十六年。忽告眾曰。吾將行矣。面西合掌而化。眾見叡榻前一金蓮花。倏爾而隱。有五色香煙從其房出。</p>
<LNSP></LNSP>
<p class=TEXT><b>【疏】律如靈芝。生弘毗尼。而死生安養。清照大闡律學。而說偈西歸。</b></p>
<LNSP></LNSP>
<p class=TEXT>【演】清照說偈西歸者。宋清照亨律師。初依靈芝習律。專修淨業六十年。臨終念佛說偈曰。彌陀口口稱。白毫念念想。持此不退心。決定生安養。</p>
<LNSP></LNSP>
<p class=TEXT><b>【疏】若廣舉者。不可勝數。九流者。謂儒道農工醫卜等也。儒如文潞公。德業滿朝。而結十萬同生之緣。蘇長公文行絕世。而有西方公據之說。</b></p>
<LNSP></LNSP>
<p class=TEXT>【演】九流者。謂儒流。道流。陰陽。法流。名流。墨流。縱橫。雜流。農流。</p>
<LNSP></LNSP>
<p class=TEXT>文潞公名彥博。為宋宰相。封潞國公。蘇長公名軾。為翰林學士。自號東坡居士。十萬緣者。勸人念佛書名蓮錄。滿足十萬人。西方公據者。長公往來南北。每帶一西方變相而行。人問之曰。此我生西方公據也。</p>
<LNSP></LNSP>
<p class=TEXT><b>【疏】道如葛濟之捨仙學而回心淨業。</b></p>
<LNSP></LNSP>
<p class=TEXT>【演】捨仙學而回心者。宋葛濟之。句容人。久事仙學。妻紀氏。獨精誠念佛。元嘉三年。方在機杼。忽覺空中清明。乃瞻仰四表。見西方有佛現身。寶蓋幢幡。映蔽雲漢。喜曰。經言。無量壽佛其即此耶。遂五體投地。濟之驚異就之。紀氏指示佛所。濟之亦見佛半身。祥雲五彩。親里咸現。濟之由是回心念佛。</p>
<LNSP></LNSP>
<p class=TEXT><b>【疏】鸞法師焚仙經而專修觀經。</b></p>
<LNSP></LNSP>
<p class=TEXT>【演】焚仙經而修觀經者。後魏曇鸞。性嗜長生。受陶隱居仙經十卷。後遇菩提流支。乃問曰。佛有長生不死術乎。支笑曰。長生不死吾佛道也。乃授十六觀經。曰學此則三界無復生。六道無復往。其為壽也恒沙劫石莫能比焉。此吾金仙氏之長生也。曇大喜。遂焚仙經而修淨土。</p>
<LNSP></LNSP>
<p class=TEXT><b>【疏】乃至子章之業岐黃而念佛。</b></p>
<LNSP></LNSP>
<p class=TEXT>【演】業岐黃而念佛者。元吳子章業醫。一生念佛。至正間無疾。念佛而逝。岐黃者。岐伯與軒轅黃帝問答。作內經等書。為醫家之祖。</p>
<LNSP></LNSP>
<p class=TEXT><b>【疏】張銓之荷耒耜而稱名。</b></p>
<LNSP></LNSP>
<p class=TEXT>【演】荷耒耜而稱名者。晉張詮。高逸好學。耕鋤間帶經不釋。後入廬山蓮社。研窮內典。多有悟入。宋景平元年無疾。西向念佛而逝。</p>
<LNSP></LNSP>
<p class=TEXT><b>【疏】幽如冥君敬禮。羅剎休心。</b></p>
<LNSP></LNSP>
<p class=TEXT>【演】冥君敬禮。即壽禪師。羅剎休心者。有羅剎在一聚落。其民日送子與食。有子歸信三寶。一心念佛。遂不能食。因得歸。</p>
<LNSP></LNSP>
<p class=TEXT><b>【疏】聖如文殊求生。普賢願往。況顯與凡。不待論矣。朝東者。會極義。拱北者。宗本義。喻淨土為真際所詣。勢必向往。非強之使然也。</b></p>
<LNSP></LNSP>
<p class=TEXT>【演】真際所詣。詣者在也。</p>
<LNSP></LNSP>
<p class=TEXT><b>【疏】捷徑普門。解見前文。重言結之。明不虛也。決志者。大本云。設有大火。充滿三千大千世界。要當過此。生彼國土。則決定其志。無退怯也。擬議者。易曰。擬之而後言。議之而後動。今謂不須擬議。昔人有言。卜以決疑。不疑何卜。念佛往生。但諦信不疑而。何復擬議為哉。</b></p>
<LNSP></LNSP>
<p class=TEXT>【演】不疑何卜者。唐太宗為秦王時。與太子建成相忌。欲舉兵。眾疑恐不勝。命卜之。張公瑾。取龜投地曰。卜以決疑。不疑何卜。</p>
<LNSP></LNSP>
<p class=TEXT>佛說阿彌陀經疏鈔演義會本 卷第一終</p>
<LNSP></LNSP>
</div>
<div class=endImage title="UTF-8 encoded"></div>
</body>
</html>

