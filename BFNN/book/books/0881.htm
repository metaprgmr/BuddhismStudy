
<html>
<head>
<meta http-equiv=Content-Type content="text/html; charset=utf-8">
<title>大佛頂如來密因修證了義諸菩薩萬行首楞嚴經文句（文句卷第一）</title>
<link rel="stylesheet" href="book.css">
</head>
<body lang=ZH-TW background="textbackground.jpg" bgcolor="#ffffff" class="Normal">
<div class=bookClean style='layout-grid:18.0pt'> 
<p class=TITLE>大佛頂如來密因修證了義<br>諸菩薩萬行首楞嚴經文句<br><subtitle>（卷第一）</subtitle></p>
<LNSP></LNSP>
<p class=TEXT030C>智旭大師著</span><span lang=EN-US style='font-family:"Times New Roman"; color:#003300'></p>
<LNSP></LNSP>
<p class=KEPAN>大佛頂如來密因修證了義諸菩薩萬行首楞嚴經      【文句卷第一】</p>
<LNSP></LNSP>
<p class=TEXT align=right>唐天竺沙門般剌密諦譯經　</p>
<p class=TEXT align=right>明菩薩沙彌古吳智旭文句　</p>
<p class=TEXT align=right>菩薩比丘溫陵道昉參訂　</p>
<LNSP></LNSP>
<p class=TEXT>經題具如玄義中說。今更略提綱要。此經以人法為名。謂此大佛頂法。非因非果。一切因果無不依之。如來果人。以此為密因。故若修若證。無非了義。而果徹因源。諸菩薩因人。亦以此具足萬行。故根塵識大。一切皆得畢竟堅固。而因該果海也。如來藏妙真如性為體。由法法皆如來藏。故稱為大佛頂也。不生不滅因果為宗。因果皆不生滅。故稱密因也。離愛得脫為用。永離諸愛。究竟解脫。故號首楞嚴也。生酥□發為教相。此是方等部中圓頓味也。將釋經文。大分為三。初從如是我聞。至歸來佛所。是序分。次從阿難見佛。至第十卷知有涅槃不戀三界。是正宗分。後從阿難若復有人。至終。是流通分。</p>
<LNSP></LNSP>
<p class=KEPAN>甲初、序分二。初通序。二別序。乙初、通序者。證信序也。諸經同有。故名為通。以此六義證成可信。故名證信。六義者。如是二字。顯所信法體成就。我聞二字。顯能聞成就。一時二字。顯機感成就。佛字。顯說法主成就。在室羅筏城等。顯所依說法處成就。與大比丘以下。具列常隨雲集兩類。顯同聞眾成就。今恐割裂經文。不便句讀。總科為二。一標聞說時處。二引大眾同聞。丙一、標聞說時處。所聞即法體。能聞即我。所說亦即法體。能說即佛也。時處可知。</p>
<LNSP></LNSP>
<p class=VERSE>如是我聞。一時佛在室羅筏城祇桓精舍。</p>
<LNSP></LNSP>
<p class=TEXT>⊙如是者。指法之辭。通指下文十卷文義而言。亦是信順之義。大凡信者。則謂是事如是。不信者。則謂是事不如是。今言如是。即顯信順也。我者。阿難自稱。此非外道妄計之我。亦非凡夫妄執之我。乃深達八自在我。非我非無我。而隨世假名。稱為我也。聞者。耳根發耳識。能達音聲。現量體性也。一時者。機應相符。說聽終竟。總名一時。佛者。自覺覺他。覺行圓滿。即是娑婆教主釋迦牟尼。在者。示跡此間。行住坐臥。總名為在。室羅筏城。或云舍衛。梵音楚夏之別。此翻豐德。亦翻聞物。亦翻好道。即憍薩羅國之城名也。祇桓者。本是祇陀太子之園。梵語祇陀。此云戰勝。精舍者。給孤獨居士。為佛及僧所構精修梵行之處也。</p>
<LNSP></LNSP>
<p class=TEXT>然此五事證信。一往雖通。而所序各別。所謂如是法異。我聞聞異。一時時異。乃至能住所住各異。若不稍為發明。安知其為此經通序。且文旨既泛。將何以為隨文入觀之階。故今不敢避繁。一一皆作約教觀心二釋。初約教釋如是者。若言俗諦中有文字。真諦則無文字。阿難傳佛俗諦文字。與佛說不異。故名為如。因此俗諦文字。會真諦理。故名為是。此三藏經初明如是也。若言佛明色即是空。空即是色。色空空色。無二無別。空色不異為如。即事而真為是。阿難傳佛文不異為如。能詮即所詮為是。此通教經初明如是也。若言佛明生死是有邊。涅槃是無邊。出生死有邊。入涅槃無邊。出涅槃無邊。入於中道。阿難傳此出有入無。出無入中之法。與佛說無異名如。從淺至深無非曰是。此別教經初明如是也。若言佛明生死即涅槃。亦即中道。況復涅槃。寧非中道。真如法界。實性實際。遍一切處。無非佛法。阿難傳此。與佛說無異。故名為如。如如不動。故名為是。此圓教經初明如是也。今經陰入處界。皆如來藏性真圓融。本無生滅。的是圓教如是。而二卷中云。此法亦緣。非得法性者。不過因當機迷重。聊借三藏中義。還破三藏中習。正所謂彈偏斥小義也。觀心釋如是者。觀心惟是生滅。審諦不謬為如。破除生滅。會於真諦名是。析空意也。觀心生滅無性為如。了達當體無生為是。體空意也。觀心中道不變名如。永捨二邊名是。次第意也。觀心全體法界名如。即邊即中名是。一心意也。次約教釋我者。若言凡夫有三種我。謂我見。我慢。及名字我。學人無我見。惟二種我。無學并無我慢。惟名字我。今阿難是學人。無邪我。能伏慢我。但隨世名字。稱我無咎。此三藏意也。若云四句稱我。皆墮邪見。佛正法中。無我誰聞。此通教意也。若云阿難多聞士。知我無我而不二。雙分別我無我。此別教意也。若云阿難知我無我而不二。方便為侍者。傳持如來無礙智慧。以自在音聲。傳權傳實。無所不可。此圓教意也。今經如來藏性。三義圓融。非我即我。離即離非。是即非即。的是圓教真我意也。觀心釋我者。觀一念心屬因緣所生。是假名我。觀心即空。是我無我。觀心即假。是分別我與非我。觀心即中。是真妙我。次約教釋聞者。有聞聞。有聞不聞。有不聞聞。有不聞不聞。聞聞者。耳根不壞。聲在可聞處。作心欲聞。眾緣和合故有聞。藏教意也。聞不聞者。隨世俗說。假名為聞。第一義中。無聲無字。安有能聞所聞。通教意也。不聞聞者。妙性本自離名絕相。依假名分別。則有聞與不聞。別教意也。不聞不聞者。性既離名絕相。則一切根塵。無不當體離名絕相。此經明七大一一清淨本然周遍法界。圓教意也。觀心釋聞者。觀因緣所生法。是觀聞聞。觀因緣即空。是觀聞不聞。觀因緣即空即假。是觀不聞聞。觀因緣即空即假即中。是觀不聞不聞。次約教釋一時者。時無實法。依色心相續分位。則有長短劫數不同。藏教意也。一念不生。三際叵得。通教意也。於一無住法性。分別世界劫數無量差別。別教意也。十世古今。始終不離當念。一念普觀無量劫。無去無來亦無住。圓教意也。又見諦已上無學已下名一時。藏教也。三乘同入第一義名一時。通教也。登地已上名一時。別教也。初發心時便成正覺名一時。圓教也。今經不歷僧祇獲法身。狂心頓歇。歇即菩提。是圓教一時。觀心釋一時者。觀心因緣生法。是假名時。觀心即空。是不可得時。觀心即假。是分別種種時。觀心即中。是不思議時。次約教釋佛者。梵語佛陀。此云覺者知者。若言菩提樹下。三十四心斷結。正習俱盡。既自覺悟生滅四諦。亦以生滅四諦覺他。即藏教佛相。若言正使先斷。今機緣熟時。於道樹下。以一念相應慧。斷餘殘習。現帶劣勝應身。轉無生四諦法輪者。即通佛自覺覺他相。若言次第斷盡三惑。坐蓮華臺藏世界。轉無量四諦法輪者。即別佛自覺覺他相。若言一心圓斷三惑。至於究竟。證不可思議法身。而能示現一切佛身。一一身相。同於虛空。不可思議。能轉無作四諦法輪。亦能方便轉前三教法輪者。即圓佛自覺覺他相。今經云。我以妙明不滅不生合如來藏。而如來藏。惟妙覺明圓照法界。是故於中一為無量。無量為一。小中現大。大中現小等。當知的是圓教佛相。觀心釋佛者。觀心因緣生法。是藏佛。觀心因緣即空。是通佛。觀心因緣先空次假後中。是別佛。觀心因緣即空假中。是圓佛也。次約教釋在者。行住坐臥。通名為在。在即是住。住即攝餘三儀。今當以住釋在。復有兩番能住所住。佛為能住。天住梵住聖住佛住等法為所住。又法為能住。精舍為所住也。十善名天住。是天道因故。慈悲喜捨名梵住。是梵天因故。三三昧名聖住。是出世法故。首楞嚴三昧名佛住。是無上法故。若言從析空觀發真無漏。住有餘涅槃。示跡人間。以十善四等應世間機。以三三昧應出世機者。是藏教佛住。若言從體空觀發真無漏。住有餘涅槃。示跡人間。亦以天梵二住應世間機。以聖住應出世機者。是通佛住。若言從次第三觀住三德祕藏。示跡人間。遍用四種住。應世出世機者。是別佛住。若言從一心三觀住三德祕藏。示跡人間。亦遍用四住。應世出世機。而能住四法。所住諸處。一一無非三德祕藏者。即圓佛住。今經云。於一毛端。現寶王剎。坐微塵裏。轉大法輪。的是圓教佛住也。觀心釋住者。觀住於境。或住無常境。住即空即假即中等境。以無住法。住於境中。故名為在。次約教釋室羅筏城祇桓精舍者。若見此處土砂草木石壁。是藏教境。若見此處清淨七寶莊嚴。是通教境。若見此處即華藏世界。是別教境。若見此處即不可思議諸佛境界。是圓教境。今經云。一切眾生。為物所轉。故於是中觀大觀小。若能轉物。則同如來。身心圓明。不動道場。於一毛端。遍能含受十方國土。當知此處即常寂光。而隨機所見自成差別耳。觀心釋城舍者。涅槃名城。慈悲名舍。觀思議十二因緣滅。住真諦城。入生緣慈悲舍。藏教也。觀思議十二因緣不生不滅。住真諦城。入生緣法緣慈悲舍。通教也。觀不思議十二因緣滅。住中道涅槃城。入生緣法緣無緣次第三慈悲舍。別教也。觀不思議十二因緣不生不滅。住中道涅槃城。入一心三緣大慈悲舍。圓教也。若不約教。安知全事即理。若不觀心。安知全性成修。讀者幸深思之。</p>
<LNSP></LNSP>
<p class=KEPAN>丙二、引大眾同聞復為三。初聲聞眾。二緣覺眾。三菩薩眾。聲聞是常隨眾。餘二皆雲集眾也。丁初、聲聞眾又為三。初示類標數。二顯位歎德。三列上首名。戊初示類標數。大比丘。是示類。千二百五十人。是標數也。</p>
<LNSP></LNSP>
<p class=VERSE>與大比丘眾。千二百五十人俱。</p>
<LNSP></LNSP>
<p class=TEXT>⊙與者。共義。釋論以七一解共。謂一時。一處。一戒。一心。一見。一道。一解脫也。大者。梵語摩訶。具大多勝三義。器量尊重。為天王等大人所敬。故言大。遍知內外經書。故言多。超出九十五種外道。故言勝。今稱為大。即攝多勝二義。比丘含三義。一怖魔。二破惡。三乞士。或翻除饉。怖魔者。魔王居第六天。統攝欲界。貪戀塵勞。恐人修道出其境界。若正法住世時。有信心男子。六根具足。年滿二十。無十三重難。亦無十六輕遮。得三師七證。或邊地中得三師二證。如法秉受比丘戒法。正登壇白四羯磨已竟。名為得戒。成比丘性。入僧寶數中。爾時地行羅剎。高聲唱善。此間有善男子如法出家。當使諸天增盛。脩羅減損。於是空行夜叉聞之。亦出大聲唱善。聲至四王天中。天復出聲唱善。聲傳忉利。乃至夜摩。兜率。化樂。他化。展轉傳至梵天。魔王於宮中聞此唱聲。生大愁怖。故名怖魔。破惡者。出家持戒。則因戒生定。因定發慧。破除身口七支。破除三界見思諸惡也。乞士者。既出家已。永離四種邪命。乞食以資身命。永捨一切邪法。乞法以資慧命也。四種邪命者。一仰口食。謂仰觀星宿。推步盈虛。以此求食。二下口食。謂種植田園。三方口食。謂干謁四方。結交豪貴。四維口食。謂商賈貨殖。此之四事。在家人得為之。出家所不應為。故皆永離也。邪法者。邪戒。邪定。邪慧。邪戒。即牛狗等戒。乃至諸天諸仙一切禁戒。不能出生死者。邪定。即凡夫外道依欣厭心所修十二門禪。邪慧。即有無二見。十六知見。六十二見。百八見等。今皆永捨。惟求增上戒學。增上心學。增上慧學。故名乞士也。除饉者。清淨持戒。能為人世福田。能作清淨法施。除一切眾生無福無慧二種饉也。眾者。梵語僧伽。此云和合眾。和合有二義。一理和。謂同證擇滅無為。二事和。謂戒和同修。見和同解。利和同均。身和同住。口和無諍。意和同悅。眾者。四人以上之稱。一比丘不名僧。二三比丘亦不名僧。四比丘同住。能作一切如法僧事。惟除自恣授具出罪三種羯磨。若五比丘同住。即可自恣。亦可於邊方授具。若十比丘同住。則五天竺國便可授具。乃至二十比丘同住。則一切羯磨可作。故名和合眾也。千二百五十人者。佛初成道。先度鹿苑五人。次度耶舍等五十人。次度三迦葉波千人。次度舍利弗目連等二百人。此千二百五十五人。感佛深恩。為常隨眾。今但舉大數也。俱者。師資常爾相隨。事和無別眾。法和無別理也。</p>
<LNSP></LNSP>
<p class=TEXT>再作約教觀心二釋。初約教釋與者。藏教一七一。通教二七一。別教無量七一。圓教一七一。大多勝者。藏教如前說。又大力羅漢所敬故名大。遍知生滅即無生滅故名多。勝三藏四門故名勝。即通教義也。又體法大力羅漢所敬故名大。恆沙佛法皆知故名多。勝二乘人故名勝。即別教義也。又諸大菩薩所敬故名大。法界不可量法悉知故名多。勝諸菩薩故名勝。即今經圓教義也。藏教比丘如前說。又乞士者。歷緣求真。破惡者。破障理惑。怖魔者。以即空觀破四種魔。除饉者。除析法饉。即通教義也。又乞士者。歷三諦求理。破惡者。除通別二惑。怖魔者。破界內界外八魔。除饉者。除偏空饉。即別教義也。又乞士者。即陰入處界七大。求如來藏性。破惡者。達狂歇即菩提。怖魔者。當處禪那覺悟無惑。知魔界如即佛界如。除饉者。除但中不具諸法饉。即今經圓教義也。僧有四種。一無慚僧。謂破戒者。二啞羊僧。謂愚癡不解法律。三清淨僧。謂七方便人。四真實僧。謂四向四果。今非前三種。但是真實僧。藏教義也。又見地以上名真實僧。通教義也。又歡喜地以上名真實僧。別教義也。又發心住以上名真實僧。圓教義也。觀心釋者。心王為師。諸心心所為弟子眾。一念妙觀是名佛。諸心心所和合隨成妙觀。是名與大比丘眾若干人俱也。約四教明觀可知。</p>
<LNSP></LNSP>
<p class=KEPAN>戊二、顯位歎德。大阿羅漢句。是顯位。佛子下十二句。是歎德也。</p>
<LNSP></LNSP>
<p class=VERSE>皆是無漏大阿羅漢。佛子住持。善超諸有。能於國土。成就威儀。從佛轉輪。妙堪遺囑。嚴淨毘尼。弘範三界。應身無量。度脫眾生。拔濟未來。越諸塵累。</p>
<LNSP></LNSP>
<p class=TEXT>⊙無漏者。無欲漏。無有漏。無無明漏。諸惑斷盡也。大亦具大多勝三義如前說。阿羅漢含三義。一應供義。即乞士果。二殺賊義。即破惡果。三無生義。即怖魔果。當知比丘三義。通於因果。此三唯在果也。又羅漢有三種。修性念處。斷見思惑。但得漏盡。不具諸通。名慧解脫人。修共念處。斷惑證真。具足三明六通及八解脫。名俱解脫人。修緣念處。斷惑證真。具足通明解脫。兼發四無礙辯。名無疑解脫人。今是無疑解脫。故稱大也。約教者。藏通如上說。又無見思漏。無塵沙漏。無住地無明漏。應受人天二乘供養。殺見思塵沙無明之賊。無分段變易二種生死。即別教義。又一心中圓盡諸漏。應受九界供養。煩惱即菩提名殺賊。生死即涅槃名無生。即圓教義也。觀心者。觀心即空。無見思漏。觀心即假。無塵沙漏。觀心即中。無無明漏。觀一心具十法界。是應供。觀心煩惱即菩提。是殺賊。觀心生死即涅槃。是無生也。佛子以下。有十二句。總別歎德。佛子住持善超諸有。是總歎戒慧二德。能於國土下十句。是別歎戒慧也。佛子者。從佛口生。從法化生。故名佛子。若言二乘斷惑證真。是佛真子。菩薩伏惑未斷。子義則疏。是藏教義。若言三乘皆斷惑。而二乘無大悲心。子義則弱。菩薩大悲增上。能紹佛種。子義則強。是通教義。若言菩薩遍行諸佛所有道法。名為佛子。二乘自度。如客作賤人。是別教義。若言初發菩提之心。即是佛種。如輪王太子初入胎時。即聖王種。是圓教義也。住者。安住不動。持者。任持不失。若言住木叉戒。持生滅四諦法輪。即藏教義。若言住真諦戒。持無生四諦法輪。即通教義。若言住三聚戒。持無量四諦法輪。即別教義。若言住一心無上妙戒。持無作四諦法輪。即圓教義。若言非非想處。報盡還墮。不名善超。出三界獄。乃名善超。即藏教義。若言畏三界為實有。雖超不善。知三界即空。乃名善超。即通教義。若言不惟超同居三有。亦超方便三有。亦超實報三有。故名為善。即別教義。若言三土皆即是常寂光。非超非不超而論於超。故名為善。即圓教義也。觀心者。若觀心因緣所生。是藏教佛子。住木叉戒。持生滅四諦法輪。超三界獄。若觀心因緣即空。是通教佛子。住真諦戒。持無生法輪。即三界而超三界。若觀心因緣先空次假後中。是別教佛子。住三聚戒。持無量法輪。次第超於三土。若觀心因緣即空假中。是圓教佛子。住無上戒。持無作法輪。圓超諸有也。次能於國土成就威儀。是別歎戒德。從佛轉輪妙堪遺囑。是別歎慧德。嚴淨毘尼弘範三界。是廣歎成就威儀德。謂不惟成一國威儀。乃遍為師範於三界也。應身無量度脫眾生。是廣歎從佛轉輪德。謂不惟從一化佛轉輪。乃同佛應身無量也。拔濟未來越諸塵累。是廣歎妙堪遺囑德。謂不惟護持正法像法。乃悲願盡於未來也。約教者。若但指五天竺國為國土。指別解脫戒為威儀。指生滅無生四諦為輪。指同居為三界。指百億為無量等。即藏通義。若遍指華藏為國土。指三聚為威儀。指無量無作四諦為輪。指四土為三界。指橫遍為無量等。即別圓義。觀心者。若觀心因緣生法。成就同居國土威儀。從劣應佛。轉生滅輪。弘範同居三界。乃至拔濟未來。越同居塵累。若觀心因緣即空。成就同居方便二種國土威儀。從勝劣應佛。轉無生輪。弘範同居方便二種三界。乃至拔濟未來。越二土塵累。若觀心因緣即空即假。成就同居方便實報三種國土威儀。從勝應佛。轉無量輪。弘範三種三界。乃至拔濟未來。越三土塵累。若觀心因緣即空假中。成就同居方便實報寂光四種國土威儀。從法報佛。轉無作輪。弘範四種三界。乃至拔濟未來。越四土塵累。問曰。寂光安得更有塵累。答曰。此約分證寂光言也。問曰。佛子有無量德。何意偏歎戒慧二種。答曰。德雖無量。戒定慧三。攝無不盡。此經首標大定之名。曰大佛頂首楞嚴王。乃取正因理性以為定體。而此定體。雖復含靈本具。全賴緣了有功。正因方顯。故第四卷云。汝但不隨分別。世間業果眾生三種相續。三緣斷故。三因不生。則汝心中演若達多狂性自歇。歇即菩提。勝淨明心。本周法界。不從人得。夫菩提勝淨明心。即是大佛頂首楞嚴王。所謂正因理性之體。故曰本周法界不從人得也。而不隨分別。全是了因慧心。即今所歎慧德。三緣斷故。全是緣因善心。即今所歎戒德也。且此經始自徵心辨見。中歷陰入處界。後彰七大圓融。無非開此圓解。以為入流之本。次則申之以四種清淨明誨。示之以誦咒結壇軌式。無非扶此戒法。以為正修之助。正助合行。方成三漸次行。方可歷於五十五位真菩提路而登妙覺。當知所歷之位。從始至終。一一無非理性本體。能歷之行。從淺至深。一一無非緣了二功。仍恐疏於戒者。縱有空解。不免沈墜。故借善星寶蓮以為問端。遂復精研七趣。方知若無真戒。決無真慧。蓋無木叉戒。不免三惡。無禪戒。不免欲有。無無漏戒。不免色無色有。安得出世智慧也。又恐疏於慧者。縱有戒善。不免迷惑。故借無聞比丘以為言端。遂復詳辨五魔。方知若無真慧。并無真戒。蓋無真諦慧。故木叉戒可破而成魔侶。無中諦慧。故菩提心戒可破而成聲聞緣覺。安得三聚淨戒也。故阿含云。由戒淨故慧淨。由慧淨故戒淨。如兩手互洗。不容先後。寧惟藏教為然。當知通別圓教所有修行要法。總莫過於此矣。又此戒慧。即涅槃所謂戒乘。若戒乘俱緩。永在三塗。若戒急乘緩。雖在人天。無由出世。若乘急戒緩。雖獲出世。要經三惡。惟乘戒俱急。方可坐進斯道。今經首歎戒慧二德。深有由也。</p>
<LNSP></LNSP>
<p class=KEPAN>戊三、列上首名。</p>
<LNSP></LNSP>
<p class=VERSE>其名曰。大智舍利弗。摩訶目犍連。摩訶拘絺羅。富樓那彌多羅尼子。須菩提。優波尼沙陀等。而為上首。</p>
<LNSP></LNSP>
<p class=TEXT>⊙大智者。聲聞眾中智慧第一也。舍利。此云鶖鷺。尊者之母明目似之。故以為名。弗者。子也。即是從母立稱。正名優波提舍。摩訶目犍連。此云大采菽氏。尊者姓也。名拘律陀。西域樹名。禱此樹神而生。故以為名。神通第一。摩訶拘絺羅。此云大膝。即舍利弗之母舅。亦號長爪梵志。論議第一。富樓那。此云滿。是其父名。彌多羅尼。此云慈。是其母名。雙標父母以名其子。故稱為滿慈子。說法第一。須菩提。此云空生。亦云善現。亦云善吉。解空第一。優波尼沙陀。此云塵性空。為上首者。於佛是弟子。於千二百五十人則是師表也。約教者。析法智。體法智。次第三智。一心三智。乃至滅色空。即色空。離二邊空。不思議空等。觀心者。觀心因緣生法。是析法智乃至滅色空。觀心因緣即空。是體法智乃至是即色空。觀心因緣先空次假後中。是次第三智乃至是離二邊空。觀心因緣即空假中。是一心三智乃至是不思議空。餘可例知。不復委說。</p>
<LNSP></LNSP>
<p class=KEPAN>丁二、緣覺眾</p>
<LNSP></LNSP>
<p class=VERSE>復有無量辟支無學。并其初心。同來佛所。屬諸比丘休夏自恣。</p>
<LNSP></LNSP>
<p class=TEXT>⊙辟支有二種。一者出無佛世。自悟無生。名為獨覺。二者出有佛世。秉因緣教修行得道。名為緣覺。今即緣覺眾也。無學者。所作已辦之稱。初心者。發意修緣生觀。即是有學人也。約教者。悟生滅思議十二因緣。即藏教辟支。悟不生滅思議十二因緣。即通教辟支。悟生滅不思議十二因緣。即別教辟支。悟不生滅不思議十二因緣。即圓教辟支也。觀心可知。屬者。遇也。休夏者。三月夏安居已竟也。自恣者。僧中作自恣羯磨。各各陳白。互求說罪悔過也。其法在百一羯磨中。未受比丘戒者。不宜預知。已受比丘戒者。必應習學。茲不具述。此二句。正明辟支來集之故。亦為下文菩薩咨決心疑之由。文可兩屬。就便屬上。</p>
<LNSP></LNSP>
<p class=KEPAN>丁三、菩薩眾為二。初夏終時集。二聞音遠集。戊初、夏終時集</p>
<LNSP></LNSP>
<p class=VERSE>十方菩薩。咨決心疑。欽奉慈嚴。將求密義。即時如來敷座晏安。為諸會中宣示深奧。法筵清眾。得未曾有。</p>
<LNSP></LNSP>
<p class=TEXT>⊙此正承上屬諸比丘休夏自恣之時。故不惟辟支咸集。而十方菩薩亦皆乘此咨決心疑也。菩薩約教可知。不復更出。慈嚴者。佛之慈悲如母。威嚴如父也。密義者。密妙之義。所謂三德祕藏。又未經法華開顯。且令一類大機。密默先得其益。即所謂祕密教也。深奧。即祕密義。明非淺露之說。此文雖屬通序。已與諸經不同。大似欲說法華。先說無量義也。</p>
<LNSP></LNSP>
<p class=KEPAN>戊二、聞音遠集</p>
<LNSP></LNSP>
<p class=VERSE>迦陵仙音。遍十方界。恆沙菩薩來聚道場。文殊師利而為上首。</p>
<LNSP></LNSP>
<p class=TEXT>⊙迦陵頻伽。鳥名。音聲最妙。以喻佛說法音。更加以仙字者。意顯佛之妙音。僅用迦陵。固不足以喻之。僅用仙字。亦不足以喻之也。又佛名大覺金仙。故稱仙音。佛之音聲。稱性周遍。鐵圍諸山所不能障。但有緣者皆得共聞。今欲覺悟諸菩薩故。所以遍至十方界也。文殊師利。此云妙吉祥。亦云妙德。正表眾生根本實智。故下文將咒往護。選擇圓通。請結經名。莫不由之。前舍利弗。表於權智。權實二智。是自利利他之本。故並為二處上首也。通序竟。</p>
<LNSP></LNSP>
<p class=KEPAN>乙二、別序者。發起序也。諸經各各不同。故名為別。以此因緣浚發大教。故名發起。分文為二。初示墮因緣。二神咒護攝。丙初、中三。初佛僧應供。二阿難等乞。三婬室誤墮。丁初、佛僧應供</p>
<LNSP></LNSP>
<p class=VERSE>時波斯匿王。為其父王諱日。營齋請佛宮掖。自迎如來。廣設珍羞無上妙味。兼復親延諸大菩薩。城中復有長者居士。同時飯僧。佇佛來應。佛敕文殊。分領菩薩及阿羅漢。應諸齋主。</p>
<LNSP></LNSP>
<p class=TEXT>⊙波斯匿。此云月光。與佛同時降生。父王見諸光明祥瑞。謂是其子福力所致。故以命名。亦翻勝軍。即舍衛國王也。諱日者。父死之日。人子所不忍言。故名諱日。掖者。宮中左右。名為掖庭。餘如文。</p>
<LNSP></LNSP>
<p class=KEPAN>丁二、阿難等乞</p>
<LNSP></LNSP>
<p class=VERSE>唯有阿難。先受別請。遠遊未還。不遑僧次。既無上座及阿闍梨。途中獨歸。其日無供。即時阿難。執持應器。於所遊城。次第循乞。心中初求最後檀越以為齋主。無問淨穢。剎利尊姓。及旃陀羅。方行等慈。不擇微賤。發意圓成一切眾生無量功德。阿難已知如來世尊。訶須菩提及大迦葉。為阿羅漢。心不均平。欽仰如來。開闡無遮。度諸疑謗。經彼城隍。徐步郭門。嚴整威儀。肅恭齋法。</p>
<LNSP></LNSP>
<p class=TEXT>⊙阿難。此云慶喜。白飯王子。佛之堂弟。成道日生。故名慶喜也。別請者。請有二種。一僧次請。二別請也。大乘律中。戒受別請。戒別請僧。毘尼藏中。不一向戒。於受別請。除病時行時作衣施衣等時無犯。於別請僧。但令僧次通請一人。餘皆別請無犯。今時值自恣。即是施衣時到。故阿難得受別請而遠遊未還也。遑。及也。不遑者。但是先已出界。今猶未及歸僧伽藍。故不預眾僧受供之次。或是受一日法。乃至受七日法而去。皆不可知。斷斷不可作破夏解。以備考律中。阿難無破夏事故也。上座者。梵名悉替那。此有三種。一生年上座。戒臘最高。二福德上座。大福大慧。眾所推敬。三法性上座。謂阿羅漢。阿闍梨。此云軌範師。共有五種。一出家阿闍梨。授沙彌十戒法者是。二教授阿闍梨。受具時屏處問遮難。及教令乞戒者是。三羯磨阿闍梨。受具時當壇白四羯磨者是。四依止阿闍梨。所從受依止。乃至一夜者是。五教讀阿闍梨。所從受經若解義。乃至一四句偈者是。律中比丘五夏未滿。不得暫離依止。今阿難十夏已滿。故得無上座阿闍梨而獨行也。應器者。梵名缽多羅。以體色量三皆應法。故名應器。體則或瓦或鐵。色則熏如鳩鴿。量則隨腹大小。極大不過三升。極小不過升半也。檀越者。檀即是施。由行施故。越貧窮海。故稱檀越。言最後者。以王及長者居士。已先發心遍請佛僧。今若發心請阿難者。即是最後之檀越也。剎利。此云王種。四姓中尊。是為最淨。旃陀羅。此云殺者。四姓不齒。是為最穢。舉此二種。以明無簡擇也。發意圓成一切眾生無量功德者。有二意。一謂等心而乞。等心而施。則於食等者。於法亦等。故能圓成無量功德。二謂王及長者居士。如此殷勤設供。假使阿難一日失食。則功德不全。若得最後發心之人。獨供阿難。則并王臣等一切眾生所有功德。皆得圓成也。阿難已知下。正顯所以方行等慈之繇。繇知佛曾訶二尊者。故今欽仰而行無遮大道也。以須菩提捨貧從富。大迦葉捨富從貧。雖復各有所見。總未合於無遮法門。總不免於起人疑謗。今恪遵明訓。攝護威儀。固是乞食常規。比丘正式。阿難誤墮之過。誠不因此。後世講解。遂欲於此吹毛求疵。誣罔尊者。亦太酷矣。</p>
<LNSP></LNSP>
<p class=KEPAN>丁三、婬室誤墮</p>
<LNSP></LNSP>
<p class=VERSE>爾時阿難。因乞食次。經歷婬室。遭大幻術摩登伽女。以娑毘迦羅先梵天咒。攝入婬席。婬躬撫摩。將毀戒體。</p>
<LNSP></LNSP>
<p class=TEXT>⊙摩登伽。此云本性。未蒙咒力。性本染汙。已蒙咒力。性本解脫。故始終皆名本性也。娑毘迦羅。此云黃髮外道。所傳幻咒。名先梵天。亦如此間黃冠羽士。動稱太上老君者是也。戒體者。登壇秉白四羯磨竟所得妙善無漏色法。即是無作戒體。以一作之後。不俟再作。故名無作。若於四重禁中隨犯一重。此體則失。今摩登伽女。將以婬術而毀阿難之戒體。非謂阿難自欲毀也。據摩鄧伽經中。阿難念云。如來大慈。寧不救護。以此為感佛咒護之機。此經亦云。心清淨故。尚未淪溺。又云。心雖明了。力不自由。則阿難始終無過明矣。又此誤墮。雖繇次第行乞。而過誠不在次第行乞。但在聞法不觀心。未全道力耳。夫欲浚發大教。而以示墮婬室為因緣者。正顯生死根本。婬為第一。不斷婬機。永違出要。多聞尚自無益。況無聞乎。除是從聞思修。塞源拔本。方能脫死超生。此勸修之要旨也。</p>
<LNSP></LNSP>
<p class=KEPAN>丙二、神咒護攝又三。初大悲鑒物恆不忘念。二放光說咒表示密因。三文殊往救破邪歸正。丁初、大悲鑒物恆不忘念。</p>
<LNSP></LNSP>
<p class=VERSE>如來知彼婬術所加。齋畢旋歸。王及大臣長者居士。俱來隨佛。願聞法要。</p>
<LNSP></LNSP>
<p class=TEXT>⊙知之一字。即是如來寂而常照。於一切時得不忘念也。據摩登伽經中。則繇阿難作念。方感於佛。今直明佛本了了常知。不俟阿難作念方知。然知雖不藉阿難作念。而必繇彼作念。方成感應。又如來不但能知阿難作念。亦知大眾必皆藉此均沾法味。亦知盡未來際。繇此經咒作得度緣。所謂恆沙界外一滴之雨。尚知頭數。即此大圓鏡智之體所徹照也。而此知體。即是知見無見斯即涅槃之知。即是眾生本具如來藏性大佛頂理。所謂盲人見暗。熟睡聞舂。不動不遷。無舒無卷。乃至本圓本通本常。皆此知也。阿難眛此而誤墮。如來證此而護他。可謂唯此知之一字。更無他物矣。王等俱來隨佛者。以如來常式。受齋既畢。必為說法。今既旋歸。知其必有他緣。將演大法。故皆願聞也。</p>
<LNSP></LNSP>
<p class=KEPAN>丁二、放光說咒表示密因</p>
<LNSP></LNSP>
<p class=VERSE>於時世尊。頂放百寶無畏光明。光中出生千葉寶蓮。有佛化身。結跏趺坐。宣說神咒。</p>
<LNSP></LNSP>
<p class=TEXT>⊙百寶無畏光明者。表百界中安樂之性。本智之明也。千葉寶蓮者。表一念千如之法也。又頂相表諸佛極果。蓮華表實相妙因。今華從頂出。表因心不離果覺。佛坐華中。表果覺全在真因。因該果徹。故名表示密因。</p>
<LNSP></LNSP>
<p class=KEPAN>丁三、文殊往救破邪歸正</p>
<LNSP></LNSP>
<p class=VERSE>敕文殊師利將咒往護。惡咒銷滅。提獎阿難。及摩登伽。歸來佛所。</p>
<LNSP></LNSP>
<p class=TEXT>⊙夫五會神咒。即是密詮如來藏性。藏性威力。不可思議。何須更藉文殊。又文殊既表眾生根本實智。用此本有智光。無障不破。何須更將神咒。當知大有所表。以神咒所詮藏性。即阿難及登伽等正因理性之體。文殊妙智。即阿難等了因慧性之果。五會章句。即阿難等緣因善性之用。是故能令惡咒銷滅。又復應知。即彼惡咒。本即法界全體。能持所持。即是惡了惡緣。今以稱性所起真善緣了。對破迷性所起妄惡緣了。緣了既破。全歸正因理性。故名銷滅。又惡咒理體。既即全是正因理體。則惡緣了性。亦復全即善緣了性。如空合空。如水投水。故名銷滅也。提者。提拔其正因之在纏。獎者。獎助其緣了之欲發。阿難登伽。既是有心。有心者皆得作佛。名為正因。阿難一點明了求救之心。是善了因。所持無作清淨之戒。是善緣因。登伽一點熾然婬愛之心。是惡了因。所作婬躬撫摩之事。是惡緣因。今繇釋迦心內阿難登伽。以此善惡兩機而為能感。故得阿難登伽心內釋迦。以此稱性緣了而為能應也。問曰。阿難善緣善了。以此感佛可矣。登伽惡緣惡了。胡以能感佛耶。答曰。觀音別行玄義。深明善惡皆得為機。今更以喻明之。如父母於子。善者固所愛念。惡者尤所憐愍。但眾生捨父逃逝。故使機感不成。苟能一念向佛。無有不蒙提獎者也。再以喻明。如有一人。先有生金。欲造佛像。喚彼金師。具諸爐□砧椎器物。復有一人。先有生金。欲作殺具。亦喚金師。具諸爐□砧椎器物。當知若無金師及以器物。縱有生金。不能成像。亦不能成殺具。若有金師及以器物。只此生金。可作殺具。亦即可作佛像。設彼主人。正欲作殺具時。旁有智者曉示之曰。汝何以此生金工用。而作殺具。造地獄因。甚不可也。何不以此轉造佛像。即成佛界之因。其人聽之。即用造佛。是時更不須別買生金。更不須別喚金師。更不須別覓器物。即以此金此師此器而成佛像。今明即惡緣了成善緣了。亦復如是。生金喻正因佛性。金師喻了因佛性。器物喻緣因佛性。若其未喚金師。未具器物。縱有生金。終不能作佛像。亦不能作殺具。今惟有此作殺具之金師器物。故即可為作佛像之金師器物耳。又若以此主人喻了因者。則金師器物皆喻緣因。而彼肯作佛像之主人。即是初時欲作殺具之主人。更非兩人。亦可見善了惡了。無二性也。惟其作刀之金。即作佛之金。故正因在纏為可提。惟其作刀之人作刀之器。即作佛之人作佛之器。故緣了欲發為可獎。知此義者。方可以持咒而治習矣。閱者尚深思之。</p>
<LNSP></LNSP>
<p class=TEXT>按摩鄧伽經。阿難作念感佛。佛即說咒救之。咒名咒文。與此咸別。既不從頂現化。亦無文殊將咒又登伽來至佛所。佛為遍解形中六事。令彼欲心銷歇。得證聖果。次即具說二人夙世因緣。當知一席所見。條然各別。故知大小兩機。並行不悖。何但初成佛道。雙垂兩相。謂佛始終皆垂兩相可也。然即此一處異聞。或時互知。或互不知。就互知處。名不定教。互不知處。名祕密教。隨彼群機。循循善誘。判教者何必泥於別五時之一途。而苦諍此經之先後哉。別序竟。</p>
<LNSP></LNSP>
<p class=KEPAN>甲二、正宗分。分文為六。初顯如來藏妙真如性圓三諦理。從阿難見佛。至第四卷尚留觀聽止。舊云見道分。此語浮泛。不知所見何道。又見道之語。藏通局在初果。別圓局在初地初住。今謂此是普為博地凡夫開圓頓解。俾利者隨開隨證。鈍者依解起行。故須云顯圓諦也。二示不生滅為本修因妙三觀門。從第四卷阿難請入華屋。至第七卷菩薩護咒止。舊云修道分。此亦浮泛。不知所修何道。又所言修者。是緣修耶。是真修耶。若是真修。何勞更擇耳門。若是緣修。何意反在見道之後。今謂此是躡前圓解以起圓行。所謂正助兩行。雖云兩行。仍以正行為主。助行祇是助其正行。俾利者一超直入。鈍者漸次深入。故須云示妙觀也。三明正助行所成伏斷圓三德位。從七卷阿難請問位次。至第八卷名為邪觀止。舊云證道分。此亦浮泛。不知所證何道。又所言證者。是滿證耶。是分證耶。若是滿證。則等覺以前。不得證名。收文不盡。若是分證。何意無修。且乾慧十信。亦非分證所收。今謂此是繇前圓行以成圓伏圓斷。從始至終。皆顯三德。所謂觀行三德。相似三德。分證三德。究竟三德。故須云明圓位也。四結成經名以彰圓體圓宗圓用。即第八卷中文殊問名。如來結答。止有八行經也。五借破戒惡法為問端。而廣示七趣差別。意顯若無出世妙戒。決無出世妙慧。從八卷說是語已起。至九卷即魔王說止也。六借無聞比丘為語端。而備明五陰魔境。意顯若無中道妙慧。并失中道妙戒。從九卷即時如來將罷法座起。至第十卷不戀三界止也。舊合此二文名助道分。亦不知所助何道。又一是阿難請說。一是無問自說。各有深致。關係正修行路殊非淺小。何容混作一科。今謂七趣。是約助行分於持犯。仍須以慧導戒。方免輪迴。所以警三界之群迷。五陰是約正行辨於迷悟。仍須以戒助慧。方免魔業。所以防修心之誤墮也。乙初、顯如來藏妙真如性圓三諦理為二。初三卷文。正明理性。二富樓那問去有半卷。廣破餘疑。丙初、中四。初當機悔請。二大眾願聞。三如來答示。四大眾圓悟。丁初、當機悔請</p>
<LNSP></LNSP>
<p class=VERSE>阿難見佛。頂禮悲泣。恨無始來。一向多聞。未全道力。殷勤啟請十方如來得成菩提妙奢摩他三摩禪那最初方便。</p>
<LNSP></LNSP>
<p class=TEXT>⊙多聞本是入道之緣。只因不能從聞思修。故名一向多聞。便如說食數寶。而未全道力也。當知只此聞之一字。阿難以多而無救婬室之難。四禪以無而自取墮獄之殃。觀音以思修而善成圓通之證。可謂流轉生死安樂涅槃。惟此耳根。更非他物矣。後世見阿難悔責一向多聞。即群然以多聞為召禍之端。更欲一向訶教勸離。仍蹈無聞比丘覆轍。不知多聞何過。過只在一向耳。一向者。所謂尋聲流轉。不知反聞聞自性也。若能從聞思修。則聞多故。思修亦多。便是入道要門。譬如翻手覆手。元無兩手。下文特選觀音耳門。正示阿難以就路還家法耳。倘令多聞決定可廢。則乘此殷勤啟請。何不直授以一句簡便工夫。豈不千了百當。而仍費盡老婆舌頭。說至三卷之多。方使阿難悟法身耶。閱是經者。亦可以深思矣。菩提者。有真性菩提。有實智菩提。有方便菩提。正因理心究竟明顯。成真性菩提。了因慧心究竟明顯。成實智菩提。緣因善心究竟明顯。成方便菩提。三非定三。亦非定一。即一而三。即三而一。故以妙奢摩他三摩禪那為方便也。圓覺經云。若諸菩薩。悟淨圓覺。以淨覺心。取靜為行。由澄諸念。覺識煩動。靜慧發生。身心客塵從此永滅。便能內發寂靜輕安。由寂靜故。十方世界諸如來心。於中顯現。如鏡中像。此方便者。名奢摩他。若諸菩薩。悟淨圓覺。以淨覺心。知覺心性及與根塵皆因幻化。即起諸幻以除幻者。變化諸幻而開幻眾。由起幻故。便能內發大悲輕安。一切菩薩。從此起行。漸次增進。彼觀幻者。非同幻故。非同幻觀。皆是幻故。幻相永離。是諸菩薩所圓妙行。如土長苗。此方便者。名三摩缽提。若諸菩薩。悟淨圓覺。以淨覺心。不取幻化及諸靜相。了知身心。皆為罣礙。無知覺明。不依諸礙。永得超過礙無礙境。受用世界及與身心。相在塵域。如器中鍠。聲出於外。煩惱涅槃。不相留礙。便能內發寂滅輕安。妙覺隨順寂滅境界。自他身心所不能及。眾生壽命皆為浮想。此方便者。名為禪那。今依此文。略出其義。夫奢摩他。既以取靜為行。以寂靜輕安為相。當知於三止中。即體真止。於三觀中。即入空觀。又可總以三止為奢摩他。蓋二邊皆屬煩動。中道方名寂靜故也。三摩缽提。既以起幻為行。以大悲輕安為相。當知於三止中。即方便隨緣止。於三觀中。即出假觀。又可總以三觀為三摩缽提。蓋二邊皆屬幻相。中道方名永離故也。禪那既以不取為行。以寂滅輕安為相。當知於三止中。即是息二邊分別止。於三觀中。即是中觀。又可總以止觀不二而為禪那。蓋不惟中道寂滅。二邊亦本寂滅故也。若次第三止三觀。則名為麤。若一心三止三觀。則名為妙。若止非即觀。觀非即止。則名為麤。若止觀不二。則名為妙。又三若定三。則不名妙。一若定一。亦不名妙。今三不定三。一不定一。即一恆三。即三恆一。非一非三。而三而一。故名為妙。圓覺又云。若諸菩薩。以圓覺慧圓合一切。於諸性相。無離覺性。此菩薩者。名為圓修三種自性清淨隨順。此之謂也。今阿難所問。正惟問此圓頓止觀。如來所答。亦惟答此圓頓止觀。從始至終。更無異趣。舊解紛紛。苦欲以經文分對此處三名。皆是支離割裂。進退出沒。無一可取。請觀下文今解。臧否自知。不俟廣破矣。最初方便者。若據問意。只要求一吃緊下手工夫。安敢先有成心。若據答意。應須的指徵心辨見以開圓解。是為最初方便。且如圓覺經中。一一指云。此方便者。名奢摩他等。則知妙奢摩他三摩禪那。乃是得成菩提方便。而三章之首。一一先標悟淨圓覺四字。則知妙悟。又是奢摩他等方便。所以名為最初也。此經則第二大科。首明二決定義。而結重於耳根圓通。方是詶其妙奢摩他三摩禪那之請。今於第一大科。首明二種根本。而備顯夫如來藏性。正是詶其最初方便之請。急先務也。蓋如圓覺最初必先悟淨圓覺。然後奢摩他不成止病。三摩缽提不成作病。禪那不成任滅二病。今經亦爾。必先徹悟如來藏性。然後耳根圓通常境。方可稱性而觀。是故觀於聞性之圓真實。即是妙奢摩他。觀於聞性之通真實。即妙三摩。觀於聞性之常真實。即妙禪那。以圓則必通必常。通則必常必圓。常則必圓必通。故曰以圓覺慧圓合一切。於諸性相無離覺性也。問曰。阿難首以三法為請。安得置此三法。直至第二科中方答。今科所答。更是何法。答曰。今所答者。正是三法之最初方便也。以悟如來藏一切俱非義故。則妙奢摩他方便得成。以悟如來藏一切俱即義故。則妙三摩缽提方便得成。以悟如來藏離即離非是即非即義故。則妙禪那方便得成。既先示此三法所依理體。故阿難徑請入華屋門。門之一字。即是指此三方便也。願讀經者。玩索本文真正線索。莫泥舊見舊聞。自當得其旨矣。</p>
<LNSP></LNSP>
<p class=KEPAN>丁二、大眾願聞</p>
<LNSP></LNSP>
<p class=VERSE>於時復有恆沙菩薩。及諸十方大阿羅漢辟支佛等。俱願樂聞。退坐默然。承受聖旨。</p>
<LNSP></LNSP>
<p class=TEXT>⊙圓頓妙法。三乘聖眾之所共仰。不惟化被凡夫也。</p>
<LNSP></LNSP>
<p class=KEPAN>丁三、如來答示二。初從今文至十八界畢。是就事以顯理。次七大文。是明性本具相。戊初、中二。初逐破妄執密顯真心。二顯示妙理兼破餘妄。己初、中三。初徵其發心本因。二示以常心直道。三廣破七番妄計。庚初、又二。初如來問。二阿難答。辛、今初</p>
<LNSP></LNSP>
<p class=VERSE>佛告阿難。汝我同氣。情均天倫。當初發心。於我法中見何勝相。頓捨世間深重恩愛。</p>
<LNSP></LNSP>
<p class=TEXT>⊙阿難是佛堂弟。乃世間骨肉之親。故名同氣。情均天倫者。父子兄弟。名為天合之倫。今明情與同胞無異。故言均也。深重之恩。莫過父母。深重之愛。莫過妻子。若不見佛法殊勝。豈能頓捨。但所見佛法。雖無二境。而能見之心。須辨真妄。故今欲示菩提果體。先問發心初因也。</p>
<LNSP></LNSP>
<p class=KEPAN>辛二、阿難答</p>
<LNSP></LNSP>
<p class=VERSE>阿難白佛。我見如來三十二相勝妙殊絕。形體映徹。猶如琉璃。常自思惟。此相非是欲愛所生。何以故。欲氣麤濁。腥臊交遘。膿血雜亂。不能發生勝淨妙明紫金光聚。是以渴仰。從佛剃落。</p>
<LNSP></LNSP>
<p class=TEXT>⊙發心之緣。本無邪曲。但恨其不曾識得自心耳。故下文徵云。誰為愛樂。乃至以何為心。當我拳曜。只是破其所執之心為非。不是說其見相發心為咎也。</p>
<LNSP></LNSP>
<p class=KEPAN>庚二、示以常心直道又二。初點示常心。二勸修直道。辛、今初</p>
<LNSP></LNSP>
<p class=VERSE>佛言。善哉阿難。汝等當知。一切眾生。皆由不知常住真心性淨明體。用諸妄想。此想不真。故有輪轉。</p>
<LNSP></LNSP>
<p class=TEXT>⊙將欲破妄顯真。故先與一口道破也。生死有二種。一分段生死。惟局同居三界。二變易生死。通於方便實報二土。常住真心性淨明體者。本覺之理。不知者。無始覺智也。諸妄想者。無明塵沙見思也。此想不真者。即依常住真心性淨明體而成。別無自性。如繩外無蛇性。杌外無鬼性。水外無波性。空外無華性也。蓋眾生無始以來。但有本覺。未有始覺。所以真如不守自性。舉全體而成妄想。所謂不變隨緣。然只此妄想。別無自體。即以真如為體。所謂隨緣不變。今欲奪其妄計。故曰此想不真。猶云此蛇不真。乃至此華不真耳。又蛇相既起。麻相必隱。乃至華相既起。空相必隱。故曰不真耳。實非離真別有妄想。設別有妄。則妄想反有自性而不可破矣。楞伽經云。妄想無性。二祖云。覓心了不可得。此宗教之大綱要。而斯經之真血脈也。今更略加委釋。此經所明本覺之理。的非迷悟所能增減。而所勤勤致意者。只是提醒當人始覺之智。若有始覺之智。則本覺之理本自現成。不愁無大受用也。故經首云。如來知彼婬術所加。後文云。乃至恆沙界外一滴之雨尚知頭數。又云。覺明分析微細魔事。此等皆明如來始覺智滿也。下文云。是兵要當知賊所在。此勸初心起始覺智也。今文云。皆由不知常住真心。下文阿難自責云。當由不知真際所詣。乃至七大文中。一一責云。汝元不知。汝宛不知等。此皆痛其無始覺也。常住真心者。本自真實。當體絕待。豎窮橫遍也。性淨者。本來離過絕非。無染汙也。性明者。本來虛靈洞徹。無昏翳也。圓具此三妙義而為其體。故名常住真心性淨明體。即是首題大佛頂義。常住故言大。性淨故言頂。性明故言佛也。又即三如來體。常住故成法身如來。性淨故成應身如來。性明故成報身如來。又即三因佛性。常住是正因性。性淨是緣因性。性明是了因性。又即萬行之體。常住故有天行。性淨故有梵行嬰行病行。性明故有聖行。又即首楞嚴三昧之體。由常住義。中諦三昧成。由性淨義。俗諦三昧成。由性明義。真諦三昧成。又即無上三菩提體。常住是真性菩提。性淨是方便菩提。性明是實智菩提。又即妙奢摩他等所依之體。依常住義。有妙禪那。依性淨義。有三摩缽提。依性明義。有奢摩他。又即是如來藏性三義。常住即離即離非是即非即義。性淨即一切俱即義。性明即一切俱非義。又即圓通常三義。常住即常真實。性淨即通真實。性明即圓真實。又即七趣惑業苦體。依常住義。故有妄苦。如依空有華。依性淨義。故有妄業。如依巾有結。依性明義。故有妄惑。如依目有翳也。又即三涅槃體。由常住義。故有性淨涅槃。由性淨義。故有方便淨涅槃。由性明義。故有圓淨涅槃也。用諸妄想者。由不知心體常住。故用無明妄想。由不知心體性淨。故用塵沙妄想。由不知心體性明。故用見思妄想也。此想不真者。迷常住為無明。故無明不真。迷性淨為塵沙。故塵沙不真。迷性明為見思。故見思不真。又此三惑。皆是於常住中妄見流注。於性淨中妄見染汙。於性明中妄見昏昧。故不真也。故有輪轉者。無明塵沙不真。故有變易輪轉。見思不真。故有分段輪轉也。此中已密示二種根本。下特顯言之耳。</p>
<LNSP></LNSP>
<p class=KEPAN>辛二、勸修直道</p>
<LNSP></LNSP>
<p class=VERSE>汝今欲研無上菩提真發明性。應當直心詶我所問。十方如來同一道故。出離生死。皆以直心。心言直故。如是乃至終始地位。中間永無諸委曲相。</p>
<LNSP></LNSP>
<p class=TEXT>⊙研者。窮源究本之義。真發明性者。無上菩提。雖是諸佛所證。實是含靈本有之性。但在纏名為隱覆。出纏名為發明。今欲其稱真性而發明。必須研窮審究。而欲研窮審究此性。必須直心。直心者。起信所謂正念真如是也。終始地位者。始從名字。終至究竟。中間者。即是五十五位真菩提路。雖有諸位淺深不同。而因果無非實相。不似前三教之紆曲。故言永無諸委曲相也。只此直心二字。已將楞嚴大定宗旨和盤托出。阿難示同未悟。不能薦取。故起七處妄計。一一無非顛倒戲論。心言皆不直矣。</p>
<LNSP></LNSP>
<p class=KEPAN>庚三、廣破七番妄計即為七。初正破計內。二破轉計在外。三破轉計潛根。四破轉計見內。五破轉計隨生。六破轉計中間。七破轉計無著。辛初、中五。初徵起緣心。二喻明降伏。三牒其內執。四懸示定名。五正破非內。壬、今初</p>
<LNSP></LNSP>
<p class=VERSE>阿難。我今問汝。當汝發心。緣於如來三十二相。將何所見。誰為愛樂。阿難白佛言。世尊。如是愛樂。用我心目。由目觀見如來勝相。心生愛樂。故我發心願捨生死。</p>
<LNSP></LNSP>
<p class=TEXT>⊙如來徵問中。最重將何所見誰為愛樂二句。後世宗門問念佛的是誰。即是得此作用。所謂捉賊要見贓也。答中招出心目二字。乃是下文徵心辨見張本。以妄心難除。故須七番廣破。而目妄處。只須門能見不。死皆見物二語。帶破便足。以真見難顯。故須十番細辨。而心真處。只須如是見性。是心非眼一言。點明便足。</p>
<LNSP></LNSP>
<p class=KEPAN>壬二、喻明降伏</p>
<LNSP></LNSP>
<p class=VERSE>佛告阿難。如汝所說。真所愛樂。因於心目。若不識知心目所在。則不能得降伏塵勞。譬如國王。為賊所侵。發兵討除。是兵要當知賊所在。使汝流轉。心目為咎。</p>
<LNSP></LNSP>
<p class=TEXT>⊙阿難妄計之目。決不能有所見。妄計之心。決不能生愛樂。以目是浮塵。心是緣影故也。而阿難則謬以為決能有見。決能愛樂。所謂認物為己。顛倒甚矣。國王譬本覺。賊譬所妄計之心目。兵譬始覺妙觀察智。蓋本覺雖被賊侵。而真如自性之力。法爾能起始覺之智。譬以發兵也。知賊所在者。賊無自己窟宅。不過就是王土王民。但因失於撫匳。致成巨寇。若能如法招安。則依舊王土王民。實更無賊可得。唯心與目。亦復如是。若知浮根緣影。總屬惟心所現。則浮根原不是目。緣影原不是心。蕩蕩歸於王化。何處更有塵勞可得。今之使汝流轉者。祇因非心妄計為心。非目妄計為目。故成咎耳。</p>
<LNSP></LNSP>
<p class=KEPAN>壬三、牒其內執又二。初正牒。二立例。癸、今初</p>
<LNSP></LNSP>
<p class=VERSE>吾今問汝。惟心與目。今何所在。阿難白佛言。世尊。一切世間十種異生。同將識心居在身內。縱觀如來青蓮華眼。亦在佛面。我今觀此浮根四塵。祇在我面。如是識心。實居身內。</p>
<LNSP></LNSP>
<p class=TEXT>⊙十種異生者。於十二類生中。但除精神化為土木金石。及空散銷沈二種。暫同無心之物。餘十種皆現有心識也。計心在內。則廣引十生為證據。計眼在面。則高引如來為證據。確哉凡外邪執。阿難示同而克肖之。</p>
<LNSP></LNSP>
<p class=KEPAN>癸二、立例</p>
<LNSP></LNSP>
<p class=VERSE>佛告阿難。汝今現坐如來講堂。觀祇陀林。今何所在。世尊。此大重閣清淨講堂。在給孤園。今祇陀林。實在堂外。阿難。汝今堂中先何所見。世尊。我在堂中。先見如來。次觀大眾。如是外望。方矚林園。阿難。汝矚林園。因何有見。世尊。此大講堂戶牖開豁。故我在堂。得遠瞻見。</p>
<LNSP></LNSP>
<p class=TEXT>⊙此以阿難自身例心。以如來大眾例肝腸脾胃等。以戶牖例眼。以園林例身外諸物也。在文易知。</p>
<LNSP></LNSP>
<p class=KEPAN>壬四、懸示定名</p>
<LNSP></LNSP>
<p class=VERSE>爾時世尊在大眾中。舒金色臂摩阿難頂。告示阿難及諸大眾。有三摩提。名大佛頂首楞嚴王。具足萬行。十方如來一門超出妙莊嚴路。汝今諦聽。阿難頂禮。伏受慈旨。</p>
<LNSP></LNSP>
<p class=TEXT>⊙欲破妄計。先唱大定之名者。以妄情破處。真性全彰。若利根人。只須內計一破。覓心了不可得。便得心安。心安即是首楞嚴王三昧。鈍根執重。故破內必轉計外。乃至展轉起於無窮計度。阿難示同未悟。曲寫迷情。俾如來方便破顯。究暢至理。當知從今文去。直至第三卷末。第四卷初。節節圓彰大定所依理體。斷不可以三名割裂分配也。三摩提。亦云三摩地。亦云三昧。此翻正定。有真諦三昧。俗諦三昧。中諦三昧。又有歷別三諦三昧。圓融三諦三昧。今是圓融三諦三昧。統一切法。一切三昧悉入其中。故名為王。舊解見此三摩提字。與阿難所問三摩字同。遂進退牽合。多至失措。不知阿難所問。即圓覺中所謂三摩缽提。乃是略去缽提二字。今文所云。即是三昧。梵音楚夏耳。須知真諦三昧。即奢摩他所成。俗諦三昧。即三摩缽提所成。中諦三昧。即禪那所成。又真諦三昧。止見思惑。俗諦三昧。止塵沙惑。中諦三昧。止無明惑。即奢摩他。真諦三昧。發明空觀。俗諦三昧。發明假觀。中諦三昧。發明中觀。即三摩缽提。三諦之體。無惑可破。無觀可立。而破而立。即禪那也。大佛頂。具如玄義中釋。乃此三昧所依之真性。首楞嚴。亦如玄義中釋。乃是稱性所起之真修。具足萬行者。一是本有為具。謂此大佛頂理。無所不統。無所不攝。故名具足。二是該攝為具。謂修此三昧。即是修行一切三昧。乃至六度五行等。無不圓攝。故名具足。三是積聚為具。謂眾生無始以來。所有一切諸善。如彈指聚沙。舉手低頭等。種種緣因種子。若得此三昧時。一齊開發顯現。故名具足。本具約正因。該具約了因。積具約緣因。又三因皆本有。故名本具。三因皆該攝。故名該具。三因皆開發。故名積具。不縱不橫之義。復現於此矣。行為八理之門。一行一切行。一切行一行。故名一門。圓人頓悟頓修。永無諸委曲相。故名超出。稱性所起福慧二種莊嚴。還以莊嚴一性。性修不二。名妙莊嚴。始從乾慧。終極妙覺。故名為路也。</p>
<LNSP></LNSP>
<p class=KEPAN>壬五、正破非內又二。初引例。二正破。癸、今初</p>
<LNSP></LNSP>
<p class=VERSE>佛告阿難。如汝所言。身在講堂。戶牖開豁。遠矚林園。亦有眾生。在此堂中。不見如來。見堂外者。阿難答言。世尊。在堂不見如來。能見林泉。無有是處。</p>
<LNSP></LNSP>
<p class=KEPAN>癸二、正破</p>
<LNSP></LNSP>
<p class=VERSE>阿難。汝亦如是。汝之心靈。一切明了。若汝現前所明了心。實在身內。爾時先合了知內身。頗有眾生。先見身中。後觀外物。縱不能見心肝脾胃。爪生髮長。筋轉脈搖。誠合明了。如何不知。必不內知。云何知外。是故應知。汝言覺了能知之心住在身內。無有是處。</p>
<LNSP></LNSP>
<p class=TEXT>⊙圓覺經云。妄認六塵緣影為自心相。此經云。一迷為心。決定惑為色身之內。此一切眾生之通計也。下文六處。不過是轉計耳。此雖破其妄心無所。實即為顯妄心無體。惟無體。故無所也。又無體無所。而一切明了。正所謂性同虛空。亦無虛空相貌可得。非即全體真心而何。故曰密顯真心也。不能於此薦取。辜負圓音甚矣。</p>
<LNSP></LNSP>
<p class=KEPAN>辛二、破轉計在外二。初轉計。二破斥。壬、今初</p>
<LNSP></LNSP>
<p class=VERSE>阿難稽首而白佛言。我聞如來如是法音。悟知我心實居身外。所以者何。譬如燈光然於室中。是燈必能先照室內。從其室門。後及庭際。一切眾生不見身中。獨見身外。亦如燈光居在室外。不能照室。是義必明。將無所惑。同佛了義。得無妄耶。</p>
<LNSP></LNSP>
<p class=KEPAN>壬二、破斥又二。初立例。二正破。癸、今初</p>
<LNSP></LNSP>
<p class=VERSE>佛告阿難。是諸比丘。適來從我室羅筏城循乞摶食。歸祇陀林。我已宿齋。汝觀比丘一人食時。諸人飽不。阿難答言。不也。世尊。何以故。是諸比丘。雖阿羅漢。軀命不同。云何一人能令眾飽。</p>
<LNSP></LNSP>
<p class=TEXT>⊙摶食。即段食。有形質分段可摶取者也。宿。止也。宿齋。猶言足食。即是結齋之義。</p>
<LNSP></LNSP>
<p class=KEPAN>癸二、正破</p>
<LNSP></LNSP>
<p class=VERSE>佛告阿難。若汝覺了知見之心實在身外。身心相外。自不相干。則心所知。身不能覺。覺在身際。心不能知。我今示汝兜羅綿手。汝眼見時。心分別不。阿難答言。如是。世尊。佛告阿難。若相知者。云何在外。是故應知。汝言覺了能知之心住在身外。無有是處。</p>
<LNSP></LNSP>
<p class=TEXT>⊙兜羅綿。白淨柔軟。佛手似之。故名兜羅綿手。</p>
<LNSP></LNSP>
<p class=KEPAN>辛三、破轉計潛根二。初轉計。二破斥。壬、今初</p>
<LNSP></LNSP>
<p class=VERSE>阿難白佛言。世尊。如佛所言。不見內故。不居身內。身心相知不相離故。不在身外。我今思惟。知在一處。佛言。處今何在。阿難言。此了知心。既不知內。而能見外。如我思忖。潛伏根裏。猶如有人。取琉璃梡合其兩眼。雖有物合。而不留礙。彼根隨見隨即分別。然我覺了能知之心不見內者。為在根故。分明矚外無障礙者。潛根內故。</p>
<LNSP></LNSP>
<p class=TEXT>⊙琉璃寶名。內外明徹。亦如今之眼鏡相類。以眼喻心。以琉璃梡喻眼根淨色。故云眼隨見心隨分別。</p>
<LNSP></LNSP>
<p class=KEPAN>壬二、破斥又二。初立例。二正破。癸、今初</p>
<LNSP></LNSP>
<p class=VERSE>佛告阿難。如汝所言。潛根內者。猶如琉璃。彼人當以琉璃籠眼。當見山河。見琉璃不。如是。世尊。是人當以琉璃籠眼。實見琉璃。</p>
<LNSP></LNSP>
<p class=KEPAN>癸二、正破</p>
<LNSP></LNSP>
<p class=VERSE>佛告阿難。汝心若同琉璃合者。當見山河。何不見眼。若見眼者。眼即同境。不得成隨。若不能見。云何說言此了知心潛在根內如琉璃合。是故應知。汝言覺了能知之心潛伏根裏如琉璃合。無有是處。</p>
<LNSP></LNSP>
<p class=TEXT>⊙設許見眼。眼即同於外境。無能見用。則隨見隨即分別之義不成。既不見眼。則法喻不齊。心非潛在根內明矣。</p>
<LNSP></LNSP>
<p class=KEPAN>辛四、破轉計見內二。初轉計。二破斥。壬、今初</p>
<LNSP></LNSP>
<p class=VERSE>阿難白佛言。世尊。我今又作如是思惟。是眾生身。腑藏在中。竅穴居外。有藏則暗。有竅則明。今我對佛。開眼見明。名為見外。閉眼見暗。名為見內。是義云何。</p>
<LNSP></LNSP>
<p class=TEXT>⊙此復計心在內也。初計內時。佛以不能見內難之。今云見暗即是見內。正轉救初難也。</p>
<LNSP></LNSP>
<p class=KEPAN>壬二、破斥又三。初正破。二轉破。三結破。癸、今初</p>
<LNSP></LNSP>
<p class=VERSE>佛告阿難。汝當閉眼見暗之時。此暗境界。為與眼對。為不對眼。若與眼對。暗在眼前。云何成內。若成內者。居暗室中無日月燈。此室暗中皆汝焦腑。若不對者。云何成見。</p>
<LNSP></LNSP>
<p class=TEXT>⊙此中先以對不對雙牒。次雙破也。若與眼對下。先破對。又二意。一者既對則非內。二者許內則有過。若不對下。次破不對。只須云何成見一句也。</p>
<LNSP></LNSP>
<p class=KEPAN>癸二、轉破又三。初破其轉計內對。二破其轉許在空。三破其轉許兩覺。子、今初</p>
<LNSP></LNSP>
<p class=VERSE>若離外見。內對所成。合眼見暗。名為身中。開眼見明。何不見面。若不見面。內對不成。見面若成。此了知心及與眼根。迺在虛空。何成在內。</p>
<LNSP></LNSP>
<p class=TEXT>⊙恐彼又轉救云。開眼見外。名為外對。閉眼見暗。名為內對。則暗仍與眼對。而亦不取室暗為焦腑也。今即牒而破之。既許內對。則開眼時。亦可內對而見其面。若開眼不能內對而見其面。則閉眼亦何能成內對乎。又設許內對見面。則心眼俱在虛空仍違汝心在身內之計矣。</p>
<LNSP></LNSP>
<p class=KEPAN>子二、破其轉許在空</p>
<LNSP></LNSP>
<p class=VERSE>若在虛空。自非汝體。即應如來今見汝面。亦是汝身。汝眼已知。身合非覺。</p>
<LNSP></LNSP>
<p class=TEXT>⊙恐彼救云。設許心眼俱在虛空。亦復何過。今更牒而破之。若在虛空。便非汝體。則如來今見汝面。即應如來亦是汝身之眼。汝眼已知。身猶應未覺也。</p>
<LNSP></LNSP>
<p class=KEPAN>子三、破其轉許兩覺</p>
<LNSP></LNSP>
<p class=VERSE>必汝執言身眼兩覺。應有二知。即汝一身。應成兩佛。</p>
<LNSP></LNSP>
<p class=TEXT>⊙恐彼更轉救云。眼雖在空。何妨眼知身亦隨覺。今更破云。若許眼在虛空。仍復與身兩處皆覺。則現有二知。當成兩佛矣。夫成佛時。雖復化身無數。祇如月印千江。豈可謂法身有二體耶。</p>
<LNSP></LNSP>
<p class=KEPAN>癸三、結破</p>
<LNSP></LNSP>
<p class=VERSE>是故應知。汝言見暗名見內者。無有是處。</p>
<LNSP></LNSP>
<p class=KEPAN>辛五、破轉計隨生二。初轉計。二破斥。壬、今初</p>
<LNSP></LNSP>
<p class=VERSE>阿難言。我常聞佛開示四眾。由心生故。種種法生。由法生故。種種心生。我今思惟。即思惟體。實我心性。隨所合處。心則隨有。亦非內外中間三處。</p>
<LNSP></LNSP>
<p class=TEXT>⊙前之四章。俱是自心計度。此下三章。俱借聖教妄推。雖借聖教。不解教旨。以其誤認緣影。不知心之實義故也。且如心生法生四句。顯示因緣即空假中道理。語言雖同。義關四教。若謂心生法生。心滅法滅。法生心生。法滅心滅。心法互為因緣。雖生滅宛然。而惟是因緣假合。別無時方微塵大自在等以為能生。亦非無因緣故自然而生。此則藏教義也。若謂心生法生。則心外無法。法本無生。法生心生。則法外無心。心亦無生。心法當體無生。是名因緣即空。通教義也。若謂無明不覺。生於三細。是謂心生法生。境界風動。轉識浪生。是謂法生心生。心法互為因緣。故有十界差別假名無量。別教義也。若謂心生法生。則一切惟心。法生心生。則一切惟法。互奪則心法兩亡。雙照則心法宛爾。而皆體是法界。不可思議。所謂因緣即中。圓教義也。今阿難雖述其文。不達其義。堅執緣影為自心性。而云隨合隨有。不定內外中間處所。尚非藏教法生心生片義。況全義耶。</p>
<LNSP></LNSP>
<p class=KEPAN>壬二、破斥三。初牒計。二正破。三結破。癸、今初</p>
<LNSP></LNSP>
<p class=VERSE>佛告阿難。汝今說言。由法生故。種種心生。隨所合處。心隨有者。</p>
<LNSP></LNSP>
<p class=TEXT>⊙阿難雖則雙述心生法生之文。而意惟在法生故心生。且又不知妄心無體。計此緣影以為能合。種種諸法以為所合。故佛牒計中不須更出前之兩句。以前兩句非彼妄計張本故也。</p>
<LNSP></LNSP>
<p class=KEPAN>癸二、正破又二。初破無體。二破有體。子、今初</p>
<LNSP></LNSP>
<p class=VERSE>是心無體。則無所合。若無有體而能合者。則十九界因七塵合。是義不然。</p>
<LNSP></LNSP>
<p class=TEXT>⊙夫妄心的確無體。但阿難久執有體。不達本無。故今得以無體難之。是心者。指彼所執緣影也。既不知緣影非心。則必妄謂有體。斷斷不敢承當無體之義矣。六塵十八界。全體皆即自心。今獨計此緣影以為自心。則塵界並為心外之法。更欲以此無體之緣心。來合諸法。何異欲以第七無體之塵。合成第十九無體之界乎。是義必不然矣。</p>
<LNSP></LNSP>
<p class=KEPAN>子二、破有體又二。初約內外出入破。二約一多遍不遍破。丑、今初</p>
<LNSP></LNSP>
<p class=VERSE>若有體者。如汝以手自挃其體。汝所知心。為復內出。為從外入。若復內出。還見身中。若從外來。先合見面。阿難言。見是其眼。心知非眼。為見非義。佛言。若眼能見。汝在室中。門能見不。則諸已死。尚有眼存。應皆見物。若見物者。云何名死。</p>
<LNSP></LNSP>
<p class=TEXT>⊙此正破妄心。而乘便兼破妄眼也。浮塵之眼。不能有見。緣影之心。何能有知。噫。可以思矣。</p>
<LNSP></LNSP>
<p class=KEPAN>丑二、約一多遍不遍破</p>
<LNSP></LNSP>
<p class=VERSE>阿難。又汝覺了能知之心若必有體。為復一體。為有多體。今在汝身。為復遍體。為不遍體。若一體者。則汝以手挃一支時。四支應覺。若咸覺者。挃應無在。若挃有所。則汝一體。自不能成。若多體者。則成多人。何體為汝。若遍體者。同前所挃。若不遍者。當汝觸頭亦觸其足。頭有所覺。足應無知。今汝不然。</p>
<LNSP></LNSP>
<p class=TEXT>⊙先立四句。然後一一破之。初一體句。謂四支共一心體。故以咸覺為難。設使咸覺。則挃無偏在。今挃既偏有所在。則咸覺義墮。而四支共一心體不成矣。次多體句。即是多心。故是多人。三遍體句。謂一心滿於四支。與前四支共一心體是同。故亦同前所難。四不遍句。謂一心不能遍應。故宜一處有知。一處無知也。今汝不然句。總結四句皆非。</p>
<LNSP></LNSP>
<p class=KEPAN>癸三、結破</p>
<LNSP></LNSP>
<p class=VERSE>是故應知。隨所合處心則隨有。無有是處。</p>
<LNSP></LNSP>
<p class=KEPAN>辛六、破轉計中間二。初破泛計。二破正計。壬初、中二。初泛計。二泛破。癸、今初</p>
<LNSP></LNSP>
<p class=VERSE>阿難白佛言。世尊。我亦聞佛與文殊等諸法王子談實相時。世尊亦言心不在內。亦不在外。如我思惟。內無所見。外不相知。內無知故。在內不成。身心相知。在外非義。今相知故。復內無見。當在中間。</p>
<LNSP></LNSP>
<p class=TEXT>⊙夫佛說心不在內。亦不在外。正即顯示心無體相。亦無方隅。無相不相。故名實相也。而阿難方認緣影。則宛然有相可得。其為幻妄甚矣。然未的指何者為中。故名泛計。</p>
<LNSP></LNSP>
<p class=KEPAN>癸二、泛破</p>
<LNSP></LNSP>
<p class=VERSE>佛言。汝言中間。中必不迷。非無所在。今汝推中。中何為在。為復在處。為當在身。若在身者。在邊非中。在中同內。若在處者。為有所表。為無所表。無表同無。表則無定。何以故。如人以表表為中時。東看則西。南觀成北。表體既混。心應雜亂。</p>
<LNSP></LNSP>
<p class=TEXT>⊙以阿難但說中字。義不分明。須以在處在身二義定之。故曰中必不迷。非無所在也。</p>
<LNSP></LNSP>
<p class=KEPAN>壬二、破正計二。初正計。二正破。癸、今初</p>
<LNSP></LNSP>
<p class=VERSE>阿難言。我所說中。非此二種。如世尊言。眼色為緣。生於眼識。眼有分別。色塵無知。識生其中。則為心在。</p>
<LNSP></LNSP>
<p class=TEXT>⊙阿難本意正計於此。但此眼色為緣生於眼識二語。義關四教。若知正此因緣生識。不屬邪因無因。而此因緣所生之識。無實體性。無我我所。即藏教義。若知能生所生。一總無性。當體全空。即通教義。若分別緣生假名無量。所謂眼識九緣生。耳識惟從八。乃至備明八識因轉果轉差別不同。即別教義。若知識性無源。因於六種根塵妄出性識明知。覺明真識妙覺湛然。遍周法界。含吐十虛。無有方所。但是循業發現。說名緣生。緣生之性。即是實性。所謂不變隨緣。隨緣不變。即圓教義。或謂此是相宗不了義說。蓋未深求其致故也。今阿難所計。乃妄指緣影為心。謂是根塵之所共生。有體可得。尚非藏教無實體性之義。況通別圓義耶。</p>
<LNSP></LNSP>
<p class=KEPAN>癸二、正破</p>
<LNSP></LNSP>
<p class=VERSE>佛言。汝心若在根塵之中。此之心體。為復兼二。為不兼二。若兼二者。物體雜亂。物非體知。成敵兩立。云何為中。兼二不成。非知不知。即無體性。中何為相。是故應知。當在中間。無有是處。</p>
<LNSP></LNSP>
<p class=TEXT>⊙謂汝所計中間之心。為復兼用根塵二法以為其體。為復不兼根塵二法而另自有體耶。此雙牒也。破中先破兼二。若兼二者。則色塵之物。與眼根之體。互相雜亂。而物終非如體之有知。則知與無知。到底成敵兩立。云何可名為中。次破不兼。若兼二不成者則汝心體。既非根之有知。又非塵之不知。將以何為體性。體性尚無。中有何相乎。</p>
<LNSP></LNSP>
<p class=KEPAN>辛七、破轉計無著二。初轉計。二破斥。壬、今初</p>
<LNSP></LNSP>
<p class=VERSE>阿難白佛言。世尊。我昔見佛。與大目連。須菩提。富樓那。舍利弗。四大弟子。共轉法輪。常言覺知分別心性。既不在內。亦不在外。不在中間。俱無所在。一切無著。名之為心。則我無著。名為心不。</p>
<LNSP></LNSP>
<p class=TEXT>⊙無在無著。義亦關於四教。若言心惟假名。毫無實體。故無在無著。即藏教義。若言假名既空。假法亦空。心法俱空。何在何著。即通教義。若言心無所在。無所不在。無所不在。故無所著。即別圓義。今阿難堅執緣影為心。而以為不在三處。大似獮猴跳躑。棲止無恆。尚非藏教假名無實之義。況別圓耶。觀此三章。方知語言雖同。其旨碩異。邪人說正法。正法亦成邪。末世借了義極談。成自已僻解者。類若此也。</p>
<LNSP></LNSP>
<p class=KEPAN>壬二、破斥</p>
<LNSP></LNSP>
<p class=VERSE>佛告阿難。汝言覺知分別心性俱無在者。世間虛空水陸飛行諸所物象。名為一切。汝不著者。為在為無。無則同於龜毛兔角。云何不著。有不著者。不可名無。無相則無。非無則相。相有則在。云何無著。是故應知。一切無著名覺知心。無有是處。</p>
<LNSP></LNSP>
<p class=TEXT>⊙阿難既認緣影為心。則是另有一物。但不著在一處耳。故佛破云。世間虛空水陸飛行諸所物象。名為一切。收無不盡。汝既言一切不著。則此不著之心。為離一切而另有所在耶。為別無所在耶。此雙牒也。先破無在云。若別無所在。則此心便同龜毛兔角。云何猶得名為無著。次破有在云。若有一箇不著者。則便不可名無。除是無相則可名無。若其非無則便有相。相既成有。則決有所在。又云何可名無著耶。結破可知。齊此已上。是逐破妄執密顯真心。即是破遍計執。所謂繩上實無蛇也。</p>
<LNSP></LNSP>
<p class=KEPAN>巳二、顯示妙理兼破餘妄。此顯依他起性。體即圓成。兼破依他非實。如顯繩體即麻。破其麻上定有繩之見也。分文為三。初總示萬法惟心。二別就見精顯性。三遍歷陰入處界會理。庚初、總示萬法惟心。此文舊皆判屬破妄。謂前是破妄心無所。今方破妄心無體。不知妄心惟其無體。是以無所。妄心空處。全體即真。是故前雖一往破妄。已是密顯於真。況今瑞表真常。明示二本。指諸法之惟心。唱妙心之有體。何非直顯真性。至於咄破舊迷。祇是破妄之餘陣耳。故應以顯真為正。破妄為傍也。復分為二。初正示二本不離一心。二委示心體不同妄執。辛初、中二。初當機申請。二如來開示。壬、今初</p>
<LNSP></LNSP>
<p class=VERSE>爾時阿難在大眾中。即從座起。偏袒右肩。右膝著地。合掌恭敬而白佛言。我是如來最小之弟。蒙佛慈愛。雖今出家。猶恃嬌憐。所以多聞。未得無漏。不能折伏娑毘羅咒。為彼所轉。溺於淫舍。當由不知真際所詣。惟願世尊大慈哀愍。開示我等奢摩他路。令諸闡提隳彌戾車。作是語已。五體投地。及諸大眾。傾渴翹佇。欽聞示誨。</p>
<LNSP></LNSP>
<p class=TEXT>⊙未得無漏者。不但未至漏盡。亦未得初果無漏真明也。以初果分證無漏。得道共戒。則雖未斷欲愛。亦非淫咒之所能轉。況前文七處妄執。皆是見惑所攝。舊云阿難先證初果。恐未必然。當以第三卷末。圓悟藏性之時。方為跡同初果。故至第四卷中。方云汝今已得須陀洹果耳。真際者。三德祕藏極則之理。名為真際之家。一心三止譬如能詣之路。人見但舉奢摩他名。便欲割裂分判。不知圓名舉一即三也。闡提。此云斷善根。彌戾車。此云惡知見。不知性具圓宗。執定佛性三無二有。即是斷佛界之善根。總名為惡知見。</p>
<LNSP></LNSP>
<p class=KEPAN>壬二、如來開示二。初瑞表真常。二正示二本。癸、今初</p>
<LNSP></LNSP>
<p class=VERSE>爾時世尊。從其面門放種種光。其光晃曜如百千日。普佛世界。六種震動。如是十方微塵國土。一時開現。佛之威神。令諸世界合成一界。其世界中。所有一切諸大菩薩。皆住本國合掌承聽。</p>
<LNSP></LNSP>
<p class=TEXT>⊙將欲正顯常住真心性淨明體。故先放光現瑞以表示之。面門者。六根都聚之處。又是向背之所從分。於此放光。欲令眾生背塵合覺故也。蓋眾生背覺合塵。起諸妄計。所以七處咸非。如來背塵合覺。妙契真常。所以六根皆是如百千日者。照萬法以無遺也。六種震動者。破昏聵而令覺也。十方開現合成一界者。迷於妄。則無同異中。熾然成異。悟其真。則一切差別。性無差別也。菩薩皆住本國者。不動法界也。合掌承聽者。咸契真源也。瑞之所表。全彰妙法。利根之士。觸目會心。為不了者。再申言辯耳。六種震動。謂動。踊。起。震。吼。擊也。前三屬形。後三屬聲。即表諸佛形聲兩益。</p>
<LNSP></LNSP>
<p class=KEPAN>癸二、正示二本</p>
<LNSP></LNSP>
<p class=VERSE>佛告阿難。一切眾生。從無始來。種種顛倒。業種自然。如惡叉聚。諸修行人。不能得成無上菩提。乃至別成聲聞緣覺。及成外道諸天魔王。及魔眷屬。皆由不知二種根本。錯亂修習。猶如煮沙欲成嘉饌。縱經塵劫。終不能得。云何二種。阿難。一者無始生死根本。則汝今者與諸眾生。用攀緣心為自性者。二者無始菩提涅槃元清淨體。則汝今者識精元明。能生諸緣。緣所遺者。由諸眾生遺此本明。雖終日行而不自覺。枉入諸趣。</p>
<LNSP></LNSP>
<p class=TEXT>⊙前已總明一切眾生生死相續。皆由不知常住真心性淨明體。用諸妄想。此想不真。故有輪轉。然猶未曾分明說此真心妄想總無二體。如麻之與蛇。不離一繩。今更申明二本不離一心。使人不遺真以逐妄。須了妄以歸真也。一切眾生。泛指迷真逐妄之流。廣如下文七趣所列。諸修行人。別指厭妄求真之士。廣如下文陰魔所明。惡叉。西域果名。此方所無。聚者。三必同生。共成一聚。以喻惑業苦三。始終不相離也。不成無上菩提。指權教菩薩。別成聲聞緣覺。指藏通二乘。餘皆可知。此之二流。雖復一是任迷。一是趨悟。賢愚迥然不同。而未達真妄源頭。無有始覺真智。則一而已。故總責云。皆由不知二種根本也。沙。喻依他性上所起遍計執性。饌。喻依他性上所具圓成實性。不捨遍計。那獲圓成塵劫勤修。總為唐喪。可不慎哉。攀者。能緣之心。即八種識各有見分。緣者。所攀之境。即八種識各有相分。依八種識之自證分。起此見相二分。是名依他起性。不了此之心境。惟是八識自證所現。橫起我法二執。是名用攀緣心為自性者。即所謂妄認四大為自身相。妄認六塵緣影為自心相等是也。以此為無始生死根本者。由不達心境悉無自性。即是常住真心性淨明體。所以凡夫起於貪著。攀三界六塵之緣。則為分段生死根本。二乘起於厭惡。別攀真諦涅槃之緣。菩薩雙捨二邊。別攀但中理性之緣。則為變易生死根本也。菩提者。四種智德之果。涅槃者。三種斷德之果。元清淨體者。性本清淨。不待修證而後淨也。識精。通指八識各自精了。所謂自證分也。元明。總指八識所依一心。所謂證自證分也。然非分剖一心以為八箇證自證分。亦非八識共只一箇證自證分。良由心體離過絕非。不可思議。只此元明之體。遍在八識。八識各得其全。以為證自證分。如八人同觀一輪圓月。行向八方。各有全月隨八人去。亦非分為八分。亦非共看一月。思之思之。能生諸緣。謂依此自證及證自證。能成見相二分也。見分具於四緣。謂親因緣。等無間緣。所緣緣。增上緣。相分具於二緣。謂親因緣。增上緣也。緣所遺者。謂此自證證自證分。既舉體幻成見相二分。則自體便成隱沒。如舉麻之全體成繩。則人但見其為繩。不復以為麻矣。然既舉自證而為見相。則見相無非自證。如舉麻為繩。繩即是麻。今正指此即見相之自證以為菩提涅槃元清淨體。故曰緣所遺者。而下文云。此見及緣。元是菩提妙淨明體。亦與此處同也。指第八識。即大圓鏡智菩提元清淨體。指第七識。即平等性智菩提元清淨體。指第六識。即妙觀察智菩提元清淨體。指前五識。即成所作智菩提元清淨體。此則四智菩提。亦是本具。不同相宗權說。謂是生因所生也。指遍計本空。我法自性了不可得。如繩上本無蛇性。即圓淨涅槃元清淨體。指依他如幻。十界假名無量差別。如麻可為繩。即方便淨涅槃元清淨體。指圓成本具。法法全真。如繩即是麻。即性淨涅槃元清淨體。所以二種根本。不離一心。悟見相惟自證。譬如了繩即麻。則是菩提涅槃。迷見相為我法。譬如於繩見蛇。則成生死根本。故曰遺此本明。雖終日行而不自覺。枉入諸趣。此一經最要之關。佛祖傳心之訣也。舊解以攀緣心偏指六識。必欲破除六識令盡。則果中將何以為妙觀察智。成所作智之體。一可痛也。以識精偏指第八。必欲專用之以為體。則是無量劫來生死本。癡人認作本來人。二可痛也。況今文義。本自彰灼。而紛紛妄解。誣罔經宗。何為者乎。</p>
<LNSP></LNSP>
<p class=KEPAN>辛二、委示心體不同妄執四。初重斥妄計非心。二正示真心有體。三委明分別無性。四總斥從來誤執。壬、今初</p>
<LNSP></LNSP>
<p class=VERSE>阿難。汝今欲知奢摩他路。願出生死。今復問汝。即時如來舉金色臂。屈五輪指。語阿難言。汝今見不。阿難言。見。佛言。汝何所見。阿難言。我見如來。舉臂屈指為光明拳。曜我心目。佛言。汝將誰見。阿難言。我與大眾。同將眼見。佛告阿難。汝今答我。如來屈指為光明拳。曜汝心目。汝目可見。以何為心。當我拳曜。阿難言。如來現今徵心所在。而我以心推窮尋逐。即能推者。我將為心。佛言。咄。阿難。此非汝心。阿難矍然避座。合掌起立白佛。此非我心。當名何等。佛告阿難。此是前塵虛妄相想。惑汝真性。由汝無始至於今生。認賊為子。失汝元常。故受輪轉。</p>
<LNSP></LNSP>
<p class=TEXT>⊙前塵虛妄相想。正圓覺所謂六塵緣影是也。六塵是識家相分。今此但是六塵之影。現於見分中者。尚非識之見分。況是自證證自證耶。而誤認以為心。非惟不是真心。亦復不是妄心矣。故直斥之曰。此非汝心也。若夫識之見分。則靈明昭徹。無體無相。雖全在妄。亦更無此影像可得。故下文云。含吐十虛。寧有方所也。是知阿難所計。雖曰能推。實則僅是所推影子。決非真能推者。以能推者。實無體相可得故也。後世不達。即指此緣影以為六識。其亦不知六識甚矣。</p>
<LNSP></LNSP>
<p class=KEPAN>壬二、正示真心有體</p>
<LNSP></LNSP>
<p class=VERSE>阿難白佛言。世尊。我佛寵弟。心愛佛故。令我出家。我心何獨供養如來。乃至遍歷恆沙國土。承事諸佛及善知識。發大勇猛。行諸一切難行法事。皆用此心。縱令謗法。永退善根。亦因此心。若此發明不是心者。我乃無心。同諸土木。離此覺知。更無所有。云何如來說此非心。我實驚怖。兼此大眾。無不疑惑。惟垂大悲。開示未悟。爾時世尊。開示阿難及諸大眾。欲令心入無生法忍。於師子座。摩阿難頂而告之言。如來常說諸法所生。唯心所現。一切因果世界微塵。因心成體。阿難。若諸世界一切所有。其中乃至草葉縷結。詰其根元。咸有體性。縱令虛空。亦有名貌。何況清淨妙淨明心。性一切心。而自無體。</p>
<LNSP></LNSP>
<p class=TEXT>⊙此阿難疑心是無。而如來答心有體也。由其久執緣影。故擘頭一奪。番疑斷滅。詎思只此怖斷滅者。還可斷滅得否。入無生法忍者。入字。約修證言。無生法。約理性言。忍字。約地位言。無生法性。終始無殊。約入約忍。則始於名字。終於究竟也。此是第一番徹底顯性之文。妙則中道法身。淨則解脫俗諦。明則般若真諦。三德祕藏。可謂和盤托出矣。性一切心者。猶云遍為一切心之本性。</p>
<LNSP></LNSP>
<p class=KEPAN>壬三、委明分別無性</p>
<LNSP></LNSP>
<p class=VERSE>若汝執吝分別覺觀所了知性必為心者。此心即應離諸一切色香味觸諸塵事業。別有全性。如汝今者承聽我法。此則因聲而有分別。縱滅一切見聞覺知。內守幽閑。猶為法塵分別影事。我非敕汝執為非心。但汝於心微細揣摩。若離前塵有分別性。即真汝心。若分別性離塵無體。斯則前塵分別影事。塵非常住。若變滅時。此心則同龜毛兔角。則汝法身同於斷滅。其誰修證無生法忍。即時阿難與諸大眾。默然自失。</p>
<LNSP></LNSP>
<p class=TEXT>⊙此兩番縱奪以明分別無自性也。初十六字。是總牒。執𧪄者。固執而不捨也。所了知者。意顯彼之所執緣影。雖自以為是能了知。實則但是所了知者。非真能了知也。此心即應至別有全性。是初一番縱。如汝今者至分別影事。是初一番奪。不惟聽法時之分別全因聲有。縱令六根不緣外塵。內守幽清閒曠境界。仍是獨頭意識所緣內法塵境而已。此則從未到定。至非非想。皆是法塵分別影事所攝。今時闇證。謬謂是本來面目。空劫前事。威音那畔。向上鼻孔。亦太癡矣。次我非敕汝至即真汝心。是第二番縱。言我既不許汝謬計為心。亦不敕汝執為非心。以心外無法。則此分別塵影。亦是唯心所現。因心成體之物。故執為心。是認賊為子。執為非心。是離波求水。皆不可也。若分別性下。是第二番奪。若決定執此為心。則心反成斷滅。而法身修證。俱不可得矣。此大眾所以不知下落。而默然自失也。</p>
<LNSP></LNSP>
<p class=KEPAN>壬四、總斥從來誤執</p>
<LNSP></LNSP>
<p class=VERSE>佛告阿難。世間一切諸修學人。現前雖成九次第定。不得漏盡成阿羅漢。皆由執此生死妄想。誤為真實。是故汝今雖得多聞。不成聖果。</p>
<LNSP></LNSP>
<p class=TEXT>⊙九次第定者。四禪四空。并滅受想定為第九也。前之八定。惟是有漏。從有頂處。遊觀無漏。能令染末那相應之受想伏而不行。故名滅受想定。三果聖人能入此定。亦名非學非無學定。以其伏第七識俱生我執。故名非學。以出定時。非非想天一分微細我愛猶存。故名非無學也。由此非非想愛未斷。所以不得漏盡成阿羅漢。而非非想愛。亦即是此生死妄想而已。又復應知。生死妄想。本無真實。如繩本非蛇。凡夫誤以為真實而堅執之。故有三界分段生死。如乞丐之喜以為蛇。二乘誤以為真實而苦斷之。故有出界變易生死。如孩孺之怖以為蛇。惟圓頓行人。了達妄想無性。則不生貪著。不須斷除。而狂心頓歇。歇即菩提矣。訶云不成聖果。明知未證初果。舊云證初果者謬也。</p>
<LNSP></LNSP>
<p class=KEPAN>庚二、別就見精顯性二。初領旨哀請。二正垂開示。辛、今初</p>
<LNSP></LNSP>
<p class=VERSE>阿難聞已。重復悲淚。五體投地。長跪合掌。而白佛言。自我從佛發心出家。恃佛威神。常自思惟。無勞我修。將謂如來惠我三昧。不知身心本不相代。失我本心。雖身出家。心不入道。譬如窮子。捨父逃逝。今日乃知雖有多聞。若不修行。與不聞等。如人說食。終不能飽。世尊。我等今者二障所纏。良由不知寂常心性。惟願如來哀愍窮露。發妙明心。開我道眼。</p>
<LNSP></LNSP>
<p class=TEXT>⊙子譬始覺。父譬本覺。迷本覺而起妄覺。妄覺從本覺生。義之如子。只此妄覺。就是始覺之性。但以背覺合塵。譬以捨父逃逝而枉受貧窮。若能背塵合覺。則客作賤人。即長者真子矣。二障者。一煩惱障。即是見思。二所知障。亦名智障。即無明塵沙。通而言之。二皆可稱煩惱。見思是界內煩惱。無明塵沙是界外煩惱。二皆可名智障。見思障一切智。塵沙障道種智。無明障一切種智。別而收之。見思招感分段生死。煩惱義強。塵沙無明覆權實理。障智義強也。由其不知寂常心性。所以妄被二障所纏。若達心性寂常。則二障亦本寂常矣。故今但求顯發其本妙明心。則道眼自開也。</p>
<LNSP></LNSP>
<p class=KEPAN>辛二、正垂開示二。初現瑞許說。二正示見性。壬、今初</p>
<LNSP></LNSP>
<p class=VERSE>即時如來。從胸卍字涌出寶光。其光晃昱。有百千色。十方微塵普佛世界。一時周遍。遍灌十方所有寶剎諸如來頂。旋至阿難及諸大眾。告阿難言。吾今為汝建大法幢。亦令十方一切眾生。獲妙微密性淨明心。得清淨眼。</p>
<LNSP></LNSP>
<p class=TEXT>⊙從胸卍字涌出寶光者。表示寂常心性本有光明也。妙心真體。雖不在內。而內亦無所不在。是故達法界之全體一塵者。即一塵而全體法界。故得光流無外。非妄計之心可擬議也。其光晃昱有百千色者。表示一念心中具足百界千如實相真明也。普佛世界一時周遍者。表示此心本自豎窮橫遍也。遍灌諸如來頂者。表示諸佛所證頂法。不過證此心體也。旋至阿難及諸大眾者。表示阿難大眾同具此心。與十方諸佛元平等也。妙微密性淨明心者。不可思議。故曰妙。真妄同體。故曰微。始終一致。故曰密。垢不能染。曰性淨。暗不能昏。曰性明。此之心體。雖復人人本有。迷時不知。名之為失。從迷歸悟。名之為獲。得清淨眼者。永離眚翳。了了見佛性也。由獲此心妙微密義。則無明翳障本空。佛眼清淨。由獲此心性淨之義。則塵沙翳障本空。法眼清淨。由獲此心性明之義。則見思翳障本空。慧眼清淨。又獲此心妙微密義。得知能障所障。體是法界。獲此心性淨之義。二障圓消。獲此心性明之義。五眼圓發也。</p>
<LNSP></LNSP>
<p class=KEPAN>壬二、正示見性十。初直指見性是心非眼。二約客塵顯見性不動。三約觀河顯見性無遷。四約垂手顯見性無減。五約標指顯見性無還。六約周遍顯見性非物。七約無是非是顯見性惟真。八約外道世諦對簡。顯見性非因緣自然。九約二妄合明。顯見性非見。十破和合不和合餘疑。顯見性離過絕非。法爾現證。問曰。十番顯見。創自交光。今既極破其說。何得承用。答曰。寂音合論謂如來示阿難真見。文有九段。已啟其端。交光巧取用之。幽溪亦以十義顯見。正是公心不掩他長。有何過咎。然今十段。仍與三家稍別。讀者詳之。癸初、中二。初以拳例見。定其常情。二引例破執。正顯見性。子、今初</p>
<LNSP></LNSP>
<p class=VERSE>阿難。汝先答我見光明拳。此拳光明。因何所有。云何成拳。汝將誰見。阿難言。由佛全體閻浮檀金。赩如寶山。清淨所生。故有光明。我實眼觀。五輪指端屈握示人。故有拳相。佛告阿難。如來今日實言告汝。諸有智者。要以譬喻而得開悟。阿難。譬如我拳。若無我手。不成我拳。若無汝眼。不成汝見。以汝眼根。例我拳理。其義均不。阿難言。唯然。世尊。既無我眼。不成我見。以我眼根。例如來拳。事義相類。</p>
<LNSP></LNSP>
<p class=TEXT>⊙閻浮檀。樹名也。或云無翻。此方所無。或翻勝金。果汁入水。沙石成金。此金赩然有光。以喻佛身光明清淨也。</p>
<LNSP></LNSP>
<p class=KEPAN>子二、引例破執。正顯見性。</p>
<LNSP></LNSP>
<p class=VERSE>佛告阿難。汝言相類。是義不然。何以故。如無手人。拳畢竟滅。彼無眼者。非見全無。所以者何。汝試於途詢問盲人。汝何所見。彼諸盲人必來答汝。我今眼前惟見黑暗。更無他矚。以是義觀。前塵自暗。見何虧損。阿難言。諸盲眼前唯睹黑暗。云何成見。佛告阿難。諸盲無眼。惟觀黑暗。與有眼人處於暗室。二黑有別。為無有別。如是。世尊。此暗中人。與彼群盲。二黑較量。曾無有異。阿難。若無眼人。全見前黑。忽得眼光。還於前塵見種種色。名眼見者。彼暗中人。全見前黑。忽獲燈光。亦於前塵見種種色。應名燈見。若燈見者。燈能有見。自不名燈。又則燈觀。何關汝事。是故當知。燈能顯色。如是見者。是眼非燈。眼能顯色。如是見性。是心非眼。。</p>
<LNSP></LNSP>
<p class=TEXT>⊙此直指見性以為真心也。人妄謂見是肉眼。心是緣影。孰知肉眼決不能見。緣影決不是心。人謂眼在面上。心在身中。判然兩物。孰知面上之眼非眼。身中之心非心。而真心真眼。總惟一體哉。故前七處。破緣影之非心。今此一文。破肉眼之無見。是妄計之心目。總無所在也。又今明見性即心。則前明一切唯心。亦可云一切唯見。是一體之心目。總無所不統也。當知此中所指盲而不盲之見性。即是下文無動搖。無舒卷。不皺不變。妙明真精。不可還。不是物。無舒縮。無斷續。無是非是。非自然。非因緣。非見聞覺知。非和合。非不和合之見性。業已徹底道破。但因此性。久墮依他境中。當機不能徹底領會。故須更加九番精辨。而金沙始了然耳。</p>
<LNSP></LNSP>
<p class=KEPAN>癸二、約客塵顯見性不動二。初默請。二正示。子、今初</p>
<LNSP></LNSP>
<p class=VERSE>阿難雖復得聞是言。與諸大眾。口已默然。心未開悟。猶冀如來慈音宣示。合掌清心。佇佛悲誨。</p>
<LNSP></LNSP>
<p class=TEXT>⊙但聞見性是心。尚自不知見性寂常妙明之義。所以未悟。此蓋但聽法音。從語生解。而不能直下返觀故也。</p>
<LNSP></LNSP>
<p class=KEPAN>子二、正示三。初徵名驗解。二現相證成。三結會責失。丑初、又三。初如來問。二陳那答。三如來印可。寅、今初</p>
<LNSP></LNSP>
<p class=VERSE>爾時世尊。舒兜羅綿網相光手。開五輪指。誨敕阿難及諸大眾。我初成道。於鹿園中。為阿若多五比丘等。及汝四眾言。一切眾生不成菩提及阿羅漢。皆由客塵煩惱所誤。汝等當時因何開悟。今成聖果。</p>
<LNSP></LNSP>
<p class=TEXT>⊙鹿園。地名。即世尊初轉法輪處也。阿若多。此云解。即佛為憍陳那所印之名也。五比丘者。一阿濕婆。此云馬勝。二跋提。此云小賢。三拘利。亦云即摩訶男。四憍陳那。此云火器。五十力迦葉。此云飲光。前三是佛父族。後二是佛母族。佛初出家時。父王遣此五人侍衛。佛先於雪山苦行。三人畏苦行者即散去。後受牧女乳糜之供。二人樂苦行者復散去。共在鹿園別修異道。佛成道五七後。方往度之。三轉四諦法輪。陳那最初得解。故名阿若多等五比丘也。客塵煩惱。義關四教。今言鹿園初唱。似屬小乘。實則圓音妙詮。隨人異解。況今借此以顯寂常。斷斷不可偏屬三藏。請略申之。三界依正。總名客塵。即是苦諦。煩惱即集諦。不為所誤。即是道諦。客塵煩惱永滅。所顯涅槃。名為主空。即是滅諦。此藏教義也。客是主家之客。塵是空中之塵。何必滅客塵而後見主空。但不為所誤。則無煩惱。此通教義也。客塵無量。同居方便實報依正皆名客塵。煩惱無量。見思塵沙無明皆名煩惱。用無量道。滅無量客塵煩惱。方顯無量主空佛性。此別教義也。主是客人之主。客是主人之客。以客歸主。則無客非主。以主殉客。則無主非客。空是塵相之空。塵是空中之塵。隨緣不變。則性塵真空。不變隨緣。則性空真塵。此圓教義也。今經雖借鹿園證成。實惟為顯圓義。試於九番一一審玩。自得其旨。此章以佛手開合為客。阿難頭動為塵。以見無舒卷動搖為主空。然頭手是見家之頭手。見性是頭手處之見性。此無是非是之一徵也。次章以自童至耄為客。髮白面皺為塵。以見性不皺不變為主空。然非於生滅之外。另有無生滅性。而即此無生滅性。又復舉體捨生趣生。此無是非是之二徵也。次章以色心諸緣。及心所使。諸所緣法。乃至昏擾擾相為客塵。以妙明真心。譬如澄清百千大海者為主空。然心外無法。海外無漚。此無是非是之三徵也。次章以諸可還者為客塵。無所還者為主空。然由無所還之見性。方見諸可還相。亦非離於諸可還相之外。另有不可還之見性可指。此無是非是之四徵也。次章以物類差別為客。見性無殊為主。大小內外為塵。見無舒縮為空。然因差別。方顯無差。因於無差。方見差別。又空體本無方圓。方圓不離空體。此無是非是之五徵也。次章以見與見緣并所想相為客塵。以菩提妙淨明體為主空。方乃直唱無是非是之言。以顯前來五番。并初番直指見性是心。無非明此菩提妙淨明體也。次章以因緣自然。不因緣不自然。皆為客塵。以無非不非。無是非是。離一切相。即一切法為主空。又次章以明暗塞空。見聞覺知。俱為客塵。以見不能及者為主空。又次章以和合不和合俱為客塵。以非和合非不和合而為主空。見性既爾。法法皆然。然後遍歷陰入處界。會歸藏性。當知但是廣略之殊。而主空之性更無二也。以生滅去來為客為塵。以常住妙明不動周圓為主為空。從始至終。無非圓頓。更不可作前淺後深解釋。誣罔經宗。願讀經者。思之擇之。由不達三界依正唯是客塵。誤起見思煩惱。所以不成阿羅漢果。由不達實報方便依正亦是客塵。誤起無明塵沙煩惱。所以不成無上菩提。問曰。舊皆以客塵喻見思。今何以喻依正。答曰。依正是依他起性。可喻客塵。見思是遍計執性。毫無自體可得。非可以客塵喻也。且見思則須斷盡。方證涅槃。客塵豈須斷盡。方顯主空耶。</p>
<LNSP></LNSP>
<p class=KEPAN>寅二、陳那答</p>
<LNSP></LNSP>
<p class=VERSE>時憍陳那。起立白佛。我今長老。於大眾中。獨得解名。因悟客塵二字成果。世尊。譬如行客。投寄旅亭。或宿或食。宿食事畢。俶裝前途。不遑安住。若實主人。自無攸往。如是思惟。不住名客。住名主人。以不住者。名為客義。又如新霽。清暘升天。光入隙中。發明空中諸有塵相。塵質搖動。虛空寂然。如是思惟。澄寂名空。搖動名塵。以搖動者。名為塵義。</p>
<LNSP></LNSP>
<p class=TEXT>⊙三界之中。無一法能停住。無一法不搖動。皆客塵也。悟其為客為塵。故不起煩惱而成聖果。阿難一向妄執緣影為心。正是迷客塵而起煩惱耳。</p>
<LNSP></LNSP>
<p class=KEPAN>寅三、如來印可</p>
<LNSP></LNSP>
<p class=VERSE>佛言。如是。</p>
<LNSP></LNSP>
<p class=TEXT>⊙只此一喻。四教俱通。所以印成之也。</p>
<LNSP></LNSP>
<p class=KEPAN>丑二、現相證成又二。初開合寶掌。證成客與主義。二飛光動頭。證成塵與空義。寅、今初</p>
<LNSP></LNSP>
<p class=VERSE>即時如來於大眾中。屈五輪指。屈已復開。開已又屈。謂阿難言。汝今何見。阿難言。我見如來百寶輪掌。眾中開合。佛告阿難。汝見我手眾中開合。為是我手有開有合。為復汝見有開有合。阿難言。世尊寶手眾中開合。我見如來手自開合。非我見性有開有合。佛言。誰動誰靜。阿難言。佛手不住。而我見性尚無有靜。誰為無住。佛言。如是。</p>
<LNSP></LNSP>
<p class=TEXT>⊙對不住方有住名。見性既無不住。又豈有住。住即靜也。住與不住雙遣。方是主義。故佛隨印許之。</p>
<LNSP></LNSP>
<p class=KEPAN>寅二、飛光動頭。證成塵與空義。</p>
<LNSP></LNSP>
<p class=VERSE>如來於是從輪掌中。飛一寶光在阿難右。即時阿難迴首右盼。又放一光在阿難左。阿難又則迴首左盼。佛告阿難。汝頭今日因何搖動。阿難言。我見如來出妙寶光。來我左右。故左右觀頭自搖動。阿難。汝盼佛光。左右動頭。為汝頭動。為復見動。世尊。我頭自動。而我見性尚無有止。誰為搖動。佛言。如是。</p>
<LNSP></LNSP>
<p class=TEXT>⊙對動說止。見既無動。又豈有止。動止雙遣。方是空義。故佛亦印許之。</p>
<LNSP></LNSP>
<p class=KEPAN>丑三、結會責失二。初結會。二責失。寅、今初</p>
<LNSP></LNSP>
<p class=VERSE>於是如來普告大眾。若復眾生。以搖動者名之為塵。以不住者名之為客。汝觀阿難頭自動搖。見無所動。又汝觀我手自開合。見無舒卷。</p>
<LNSP></LNSP>
<p class=TEXT>⊙謂眾生若能以一切搖動者皆名為塵。以一切不住者皆名為客。如頭之動搖。塵也。見無所動。空也。手之開合。客也。見無舒卷。主也。則不被客塵所誤。不起種種煩惱。而菩提羅漢皆可成矣。問曰。此經云。頭自動搖。見無所動。手自開合。見無舒卷。乃六祖則云。不是風動。不是旛動。仁者心動。如何會通。答曰。此經云見無舒卷動搖者。直指真心不墮妄境。所謂離一切相。為阿難疑心是無而言之也。祖云風旛只是心動者。直指萬境不離一心。所謂即一切法。為二僧執境是有而言之也。由真心不墮妄境。故下文如來藏一切俱非之義善成。由萬境不離一心。故下文如來藏一切俱即之義善成。雖有二義。藏性體一。惟其離一切相。方能即一切法。惟其即一切法。所以離一切相。若達此離即離非是即非即之體。依悉檀說。則二俱妙藥。若不達理體。偏執二說。則二俱有過矣。</p>
<LNSP></LNSP>
<p class=KEPAN>寅二、責失</p>
<LNSP></LNSP>
<p class=VERSE>云何汝今以動為身。以動為境。從始洎終。念念生滅。遺失真性。顛倒行事。性心失真。認物為己。輪迴是中。自取流轉。</p>
<LNSP></LNSP>
<p class=TEXT>⊙謂一切動搖不住之物。皆是客塵。原非實身實境。奈何以動為實有之身。以動為實有之境。而從始洎終。念念隨其生滅。遺失如空如主之真性。一味顛倒行事。辨體性於自心。既失其真。反認客塵外物以為自己。所以於本無輪迴心性之中。妄見輪迴。乃是自取流轉。更無他因也。</p>
<LNSP></LNSP>
<p class=TEXT>大佛頂如來密因修證了義諸菩薩萬行首楞嚴經【文句卷第一竟】</p>
<LNSP></LNSP>
</div>
<div class=endImage title="UTF-8 encoded"></div>
</body>
</html>

