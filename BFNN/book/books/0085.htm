
<html>
<head>
<meta http-equiv=Content-Type content="text/html; charset=utf-8">
<title>佛說八大人覺經</title>
<link rel="stylesheet" href="book.css">
</head>
<body lang=ZH-TW background="textbackground.jpg" bgcolor="#ffffff">
<div class=bookClean style='layout-grid:18.0pt'> 
  <p class=TITLE>佛說八大人覺經</p>
  <p class=TEXT030C>後漢沙門安世高 譯</p>
  <LNSP></LNSP>
  <p>為佛弟子，常於晝夜，至心誦念，八大人覺：</p>
  <p>第一覺悟：世間無常；國土危脆，四大苦空，五陰無我，生滅變異，虛偽無主，心是惡源，形為罪藪，如是觀察，漸離生死。</p>
  <p>第二覺知：多欲為苦；生死疲勞，從貪欲起，少欲無為，身心自在。</p>
  <p>第三覺知：心無厭足，唯得多求，增長罪惡；菩薩不爾，常念知足，安貧守道，唯慧是業。</p>
  <p>第四覺知：懈怠墜落；常行精進，破煩惱惡，摧伏四魔，出陰界獄。</p>
  <p>第五覺悟：愚癡生死；菩薩常念，廣學多聞，增長智慧，成就辯才，教化一切，悉以大樂。</p>
  <p>第六覺知：貧苦多怨，橫結惡緣；菩薩布施，等念怨親，不念舊惡，不憎惡人。</p>
  <p>第七覺悟：五欲過患；雖為俗人，不染世樂，常念三衣，瓦缽法器，志願出家，守道清白，梵行高遠，慈悲一切。</p>
  <p>第八覺知：生死熾然，苦惱無量；發大乘心，普濟一切，願代眾生，受無量苦，令諸眾生，畢竟大樂。</p>
  <p>如此八事，乃是諸佛，菩薩大人，之所覺悟，精進行道，慈悲修慧，乘法身船，至涅槃岸。<br>
復還生死，度脫眾生。以前八事，開導一切，令諸眾生，覺生死苦，捨離五欲，修心聖道。<br>
若佛弟子，誦此八事，於念念中，滅無量罪，進趣菩提，速登正覺，永斷生死，常住快樂。</p>
  <LNSP></LNSP>
</div>
<div class=endImage title="UTF-8 encoded"></div>
</body>
</html>

