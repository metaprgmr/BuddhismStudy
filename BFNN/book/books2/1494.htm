
<html>
<head>
<meta http-equiv=Content-Type content="text/html; charset=utf-8">
<title>大佛頂首楞嚴經講義第二十三卷</title>
<link rel="stylesheet" href="../books/book.css">
</head>
<body lang=ZH-TW background="../books/textbackground.jpg" class="Normal" bgcolor="#ffffff">
<div class=bookClean style='layout-grid:18.0pt'> 
<p class=TITLE>大佛頂首楞嚴經講義<br><subtitle>第二十三卷</subtitle></p>
<LNSP></LNSP>
<p class=TEXT030C>圓瑛大師著</p>
<LNSP></LNSP>
<p class=KEPAN>大佛頂如來密因修證了義諸菩薩萬行首楞嚴經講義</p>
<LNSP></LNSP>
<p class=TEXT align=right>福州鼓山湧泉禪寺圓瑛弘悟述受法弟子明暘日新敬校　</p>
<LNSP></LNSP>
<p class=KEPAN>辛三　想陰魔相　分三　壬初　具示始終　二　中間十境　三　結害囑護　壬初分二　癸初　始修未破區宇　二　修破顯露妄源　癸初分二　子初　躡前受陰盡相　二　狀示想陰區宇　今初</p>
<LNSP></LNSP>
<p class=VERSE>阿難！彼善男子，修三摩地，受陰盡者，雖未漏盡，心離其形，如烏出籠，已能成就，從是凡身，上歷菩薩，六十聖位，得意生身，隨往無礙。</p>
<LNSP></LNSP>
<p class=TEXT>此通明想陰始終之境。彼善男子：躡前透過受陰十境之人，或備經，或不備經，總以不為所惑，透過前境，受陰破，仍復精研，故曰修三摩提；望受陰為終修，望想陰為始修也。受陰盡者：而於前境，一一透過，然猶為想陰所覆，故云雖未漏盡；而雖之云者，亦有似盡意耳。心離其形者：以真心周遍，本來不局於身，由無始迷執，非局而局，縱色陰盡，十方洞開，見聞周遍，亦無離身自在之用，此皆受陰覆之之故。今受陰既盡，方得心離其形，親見離根之體；恐猶未明，故又以如鳥出籠喻之。鳥喻離根之體，籠喻所結之根。離根之體，即是第八本識，既得離根之體，似得漏盡勝用。故云已能成就，從是博地凡夫之身，上歷諸位菩薩，乃至妙覺。六十聖位：此乃指圓頓最利之根，決定能以凡身，上歷聖位也。非同別教，皆實取證故；經生累劫，證得一分，方到一位，豈能以凡身，頓歷諸位哉？六十聖位者：於五十五位，前加三漸次，及乾慧地，後加妙覺，恰成六十。今通名聖者：以從凡入聖，因果理同，以得圓悟故也。得意生身，隨往無礙者：喻如意去，速疾無礙，而有三種：一、人三昧，樂意生身；謂心寂不動，即相似初信至七信，入空行也。二、覺法自性，性意生身；謂普入佛剎，以法為自性，即相似八信，出假位也。三、種類俱生，無作意生身；謂了佛所證法，即九信十信，修中位也。此三種意生身中，應是覺法自性，性意生身。以離根之體，即是第八本識，一切諸法，皆依此識變現，既得此識，即能覺了，一切諸法，自性如幻，以唯識變故。得此身已，不惟能現，且能普入諸剎，故云隨往無礙。初躡前受陰盡相。</p>
<LNSP></LNSP>
<p class=KEPAN>子二　狀示想陰區宇</p>
<LNSP></LNSP>
<p class=VERSE>譬如有人，熟寐寱言，是人雖則，無別所知，其言已成，音韻倫次，令不寐者，咸悟其語，此則名為，想陰區宇。</p>
<LNSP></LNSP>
<p class=TEXT>熟寐，深睡也；寱言，是自言自語也；非同醒人之言，以有想陰所覆故。是深睡人，昏昏不覺，而於所說之事，雖則無別所知，但其寱言，已成音韻可聽，倫類次序可別，令不寐之人，成皆明悟其語。是想陰未破之人，得意生身，上歷六十聖位，隨往無礙，而於上合下同，實未親證故。雖未親證，而所現不誤；諸佛菩薩，悉知此人，所現之身相可見，位次不紊，如二漸中，言其得通遊界，睹佛聞法，親奉聖旨，則諸佛誰不親知而見耶？此則名為，想陰未破之區宇，<kpDone>初始修未破區宇竟。</kpDone></p>
<LNSP></LNSP>
<p class=KEPAN>癸二　終破顯露妄源</p>
<LNSP></LNSP>
<p class=VERSE>若動念盡，浮想銷除，於覺明心，如去塵垢，一倫生死，首尾圓照，名想陰盡。是人則能，超越煩惱濁，觀其所由，融通妄想以為其本。</p>
<LNSP></LNSP>
<p class=TEXT>《指掌疏》云：動念者，即指第八識所含六識種子；以有微細動相，故以動念稱之。動必有想，即是根本想陰，六識浮想，皆依此想起故。此想既盡，六識中枝末浮想，無所從起，故云浮想銷除。覺明心，即第八本識；以帶妄故，不言妙覺明心。動念既盡，浮想不生，故云如去塵垢，蓋以性識覺明如鏡，六識浮想如塵，微細動相如垢。一倫生死，首尾圓照者：謂三界十二類眾生，一類一類，所有生死，首從卵生，尾至非無想生，皆能圓明照察，生從何來，死向何去，以塵垢既盡，覺心光明既顯，生滅根元，從此披露；如後文所云：見諸十方，十二眾生，畢殫其類是也。然類生，生滅根元，即是行陰；行陰既現，是則超出想陰，故曰名想陰盡。此當圓通，覺所覺空也。《指掌疏》云：前於聞所聞盡時，覺得有箇聞所聞盡，宛然有箇能覺之心，即是第八識中，六識種子，微細動相。今想既盡，微細動相亦無，故能覺與所覺，而俱空矣！所以不復真者，以猶為行陰所覆故。是人則能超煩惱濁者：如前煩惱濁文云，又汝心中，憶識誦習，離塵無相，離覺無性，相織妄成，名煩惱濁。今以動念既盡，浮想銷除，想除識空，故能超越。同觀想陰之所由生，元從融通妄想，交織妄成，以其想陰，能融通質礙，如心想醋梅，口中水出是也。<kpDone>初具示始終竟。</kpDone></p>
<LNSP></LNSP>
<p class=KEPAN>壬二　中間十境　分十　癸初　貪求善巧　至十　貪求永歲　癸初分七　子初　定發愛求</p>
<LNSP></LNSP>
<p class=VERSE>阿難！彼善男子，受陰虛妙，不遭邪慮，圓定發明，三摩地中，心愛圓明，銳其精思，貪求善巧。</p>
<LNSP></LNSP>
<p class=TEXT>此下別示，想陰十種魔境，此第一貪求善巧。彼指透過受陰之男子，是以稱善。虛謂見聞遍周，妙謂離身作用，如鳥出籠，得意生身，隨往無礙。不遭邪慮者：謂不遭遇，受陰邪慮所惑。圓定發明：即圓通妙定，得以發明。是受陰已盡境界，後皆倣此。三摩地中，心愛圓明者：於此禪定心中，忽起一念，愛著圓明，謂愛著圓滿，發明一切妙用故。勇銳其志，精進思惟，貪求變化，更進善巧，將以悚動人心，以行教化，廣作佛事也。</p>
<LNSP></LNSP>
<p class=KEPAN>子二　魔遣邪附</p>
<LNSP></LNSP>
<p class=VERSE>爾時天魔，候得其便，飛精附人，口說經法。</p>
<LNSP></LNSP>
<p class=TEXT>當爾之時，天魔，即六天魔王，候得其便，有隙可乘，即飛遣精魅，以附他人之身，素受邪惑者。飛精，如軍門飛檄，官府之類。口說相似經法，由魔附之力，資其邪慧，以令聽受，非真能說佛法；若真能說佛法，即非魔矣。蓋受陰盡者，魔不得入其心腑。故假旁人惑之，轉令自亂耳。</p>
<LNSP></LNSP>
<p class=KEPAN>子三　客邪投擾</p>
<LNSP></LNSP>
<p class=VERSE>其人不覺，是其魔著，自言謂得，無上涅槃，來彼求巧善男子處，敷座說法，其形斯須，或作比丘，令彼人見，或為帝釋，或為婦女，或比丘尼，或寢暗室，身有光明。</p>
<LNSP></LNSP>
<p class=TEXT>其人：即所附之人；不覺者：雖為魔著，不自覺知。自言謂得，無上涅槃者：以其人一向不能說法，今竟無端能說經法，自己疑成佛道，謂言得無上涅槃，來彼求巧善男子處，敷座說法，蓋欲設計誘惑之耳。說法者：正說善巧方便，示現神通之法。其形斯須者：其形貌於斯須少頃之間，或現作比丘身，以現同類身，投其所好，令彼生信。或現帝釋身，或現婦女身，及比丘尼者：此現異類身也。</p>
<LNSP></LNSP>
<p class=TEXT>《起信論》云：座中或現，端正男女等相。又云：或現天像、菩薩像，亦作如來像等。但彼乃魔自來現，此乃附人轉現。又則彼但見所現之像，或可有疑，此則親見其人，斯須變化；如此非有深定妙慧，鮮有不被其惑者。或寢暗室之中，身有種種光明，或時說法，或時現形，或時放光，廣作善巧，鼓動其心，令其自亂耳。</p>
<LNSP></LNSP>
<p class=KEPAN>子四　主人惑亂</p>
<LNSP></LNSP>
<p class=VERSE>是人愚迷，惑為菩薩，信其教化，搖蕩其心，破佛律儀，潛行貪欲。</p>
<LNSP></LNSP>
<p class=TEXT>是人愚而無智，迷不自覺，惑為菩薩，三輪應機，身輪現通，口輪說法，意輪必定鑒機，自是傾心，信其教化，將所習定心，咸被搖蕩，所秉戒律，咸被破壞。潛行貪欲者：是魔惑亂行人，徹底主意，凡行人著魔，欲心便起，以魔多貪欲，潛行毀戒，而不解脫者此也。然淨行深，智慧強者，任其善巧莫測，但察誘淫毀戒，便知是魔，決非佛誨，何至迷惑，此反為驗魔之一助耳。</p>
<LNSP></LNSP>
<p class=KEPAN>子五　按其言狀</p>
<LNSP></LNSP>
<p class=VERSE>口中好言，災祥變異，或言如來，某處出世；或言劫火，或說刀兵，恐怖於人，令其家資，無故耗散。</p>
<LNSP></LNSP>
<p class=TEXT>口中常好說言：災，是咎徵，劫火刀兵等，恐怖於人；祥，是休徵，如來某處出世等；變異，即怪誕反常之言。令其家資，無故耗散者：或說咎徵，劫火大三災起、刀兵小三災至，則整家以求救脫；或說休徵，某處有佛，傾資以求接引；故曰家資無故耗散。及至臨時，了無其事。</p>
<LNSP></LNSP>
<p class=KEPAN>子六　出名示害</p>
<LNSP></LNSP>
<p class=VERSE>此名怪鬼，年老成魔，惱亂是人，厭足心生。去彼人體，弟子與師，俱陷王難。</p>
<LNSP></LNSP>
<p class=TEXT>怪鬼：即遇物成形者。年老成魔者：以為鬼既久，魔王錄為役使，得成魔王伴侶；前飛精附人，即此鬼也。惱亂是修定之人，定力既破，厭足心生，去彼所附人體。魔既不附，即無威德。弟子，即貪求善巧之人等；師，即魔附惑人者。俱陷王難：官廳坐以妖言惑眾，敗壞風俗之罪，此是華報，果報當在地獄。</p>
<LNSP></LNSP>
<p class=KEPAN>子七　教悟戒迷</p>
<LNSP></LNSP>
<p class=VERSE>汝當先覺，不入輪迴；迷惑不知，墮無間獄。</p>
<LNSP></LNSP>
<p class=TEXT>汝當聽言察理，預先覺知是魔，不為所惑，而超出生死，不入輪迴。倘若迷惑不知，受其惱亂，必墮無間之獄，可不慎哉！<kpDone>初貪求善巧竟。</kpDone></p>
<LNSP></LNSP>
<p class=KEPAN>癸二　貪求經歷　分七　子初　定發愛求</p>
<LNSP></LNSP>
<p class=VERSE>阿難！又善男子，受陰虛妙，不遭邪慮，圓定發明，三摩地中，心愛遊蕩，飛其精思，貪求經歷。</p>
<LNSP></LNSP>
<p class=TEXT>此第二，貪求經歷。又善男子，透過受陰十境；虛者，見聞遍周；妙者，離心作用，如鳥出籠，得意生身，隨往無礙。不遭受陰，邪慮所惑，圓通妙定，得以發明，此皆色受已盡境界，不為形質所拘。於三摩禪定之中，忽起一念愛著。遊蕩者：謂遊戲神通，放蕩自在，如諸聖之遊戲神通，遍周塵剎。飛其心思，貪求經歷者：飛是奮起之意，飛奮其精神思慮，朝夕研究，貪求經歷剎土，大作佛事，即此以為致魔之端。</p>
<LNSP></LNSP>
<p class=KEPAN>子二　魔遣邪附</p>
<LNSP></LNSP>
<p class=VERSE>爾時天魔，候得其便，飛精附人，口說經法。</p>
<LNSP></LNSP>
<p class=TEXT>講解同前</p>
<LNSP></LNSP>
<p class=KEPAN>子三　客邪投擾</p>
<LNSP></LNSP>
<p class=VERSE>其人亦不覺知魔著，亦言自得無上涅槃，來彼求遊善男子處，敷座說法，自形無變，其聽法者，忽自見身，坐寶蓮華，全體化成，紫金光聚，一眾聽人，各各如是，得未曾有。</p>
<LNSP></LNSP>
<p class=TEXT>其人至敷座說法同前。自形：指說法者，自己形貌，無有改變。其聽者：忽自見身坐寶蓮華，全體化成紫金光聚，儼成佛道。既能如是，則心愛遊蕩之志，何患不遂？一眾聽法之人，各各如是，得未曾有，正所以投其欲也。</p>
<LNSP></LNSP>
<p class=KEPAN>子四　主人惑亂</p>
<LNSP></LNSP>
<p class=VERSE>是人愚迷，惑為菩薩，淫逸其心，破佛律儀，潛行貪欲。</p>
<LNSP></LNSP>
<p class=TEXT>是貪求經歷之人，愚迷無智，惑為菩薩，身命皈依，恣淫縱逸其心，遊戲放蕩，無所忌憚，將自修圓定之心，破佛所制律儀，暗中潛行貪欲之事。惜乎昔為佛子，今為魔侶矣。</p>
<LNSP></LNSP>
<p class=KEPAN>子五　按其言狀</p>
<LNSP></LNSP>
<p class=VERSE>口中好言，諸佛應世，某處某人，當是某佛，化身來此；某人即是，某菩薩等，來化人間，其人見故，心生渴仰，邪見密興，種智消滅。</p>
<LNSP></LNSP>
<p class=TEXT>前明自受其害，此明世受其惑。口中好言，諸佛某處應世，某人當是某佛，化身來此，有佛必有菩薩，某人即是某菩薩等，來教化人間，魔口所說，皆以眼前為佛國，因彼行人，意在不離當處，遍遊塵剎，故作是說。其人，即貪求經歷者，見魔附之人，故心生渴仰，日親日近，時熏時染，故致邪見密興，正見日晦，種智銷滅，慧命斷絕矣。</p>
<LNSP></LNSP>
<p class=KEPAN>子六　出名示害</p>
<LNSP></LNSP>
<p class=VERSE>此名魃鬼，年老成魔，惱亂是人，厭足心生，去彼人體，弟子與師，俱陷王難。</p>
<LNSP></LNSP>
<p class=TEXT>魃鬼，即旱魃之鬼，遇風成形者。</p>
<LNSP></LNSP>
<p class=KEPAN>子七　教悟戒迷</p>
<LNSP></LNSP>
<p class=VERSE>汝當先覺，不入輪迴；迷惑不知，墮無間獄。</p>
<LNSP></LNSP>
<p class=TEXT>準上可知，<kpDone>二貪求經歷竟。</kpDone></p>
<LNSP></LNSP>
<p class=KEPAN>癸三　貪求契合　分七　子初　定發愛求</p>
<LNSP></LNSP>
<p class=VERSE>又善男子，受陰虛妙，不遭邪慮，圓定發明，三摩地中，心愛綿吻，澄其精思，貪求契合。</p>
<LNSP></LNSP>
<p class=TEXT>此第三，貪求契合。首四句同前。心愛綿吻者：正以不遭受陰邪慮，自覺定心綿密，圓通妙定，得以發明，自覺妙用吻合，得意生身，上曆菩薩，六十聖位，由是於三摩禪定心中，忽起愛慕，必至澄寂其精神，竭盡其思慮，貪求契合，密契至理，吻合妙用，豁然開悟也。</p>
<LNSP></LNSP>
<p class=KEPAN>子二　魔遣邪附</p>
<LNSP></LNSP>
<p class=VERSE>爾時天魔，候得其便，飛精附人，口說經法。</p>
<LNSP></LNSP>
<p class=TEXT>即此貪求契合一念，便為致魔之由。</p>
<LNSP></LNSP>
<p class=KEPAN>子三　客邪投擾</p>
<LNSP></LNSP>
<p class=VERSE>其人實不覺知魔著，亦言自得，無上涅槃，來彼求合善男子處，敷座說法，其形及彼，聽法之人，外無遷變，令其聽者，未聞法前，心自開悟，念念移易，或得宿命，或有他心，或見地獄，或知人間，好惡諸事，或口說偈，或自誦經，各各歡娛，得未曾有。</p>
<LNSP></LNSP>
<p class=TEXT>其人至敷座說法同前。其形，即說法者身形，及彼聽法者身形，外無遷移改變。令其在會聞法之人，未聞法前，心自然開悟，相似得圓通體，念念移易，相似得圓通用，或得宿命通，能知過去之事，或得他心通，能知他人心念，或見地獄，了極苦之狀態，或知人間好惡之諸事，或口宣說偈語，或自背誦經文，以上皆密契之事，各各歡喜娛樂，得未曾有。</p>
<LNSP></LNSP>
<p class=KEPAN>子四　主人惑亂</p>
<LNSP></LNSP>
<p class=VERSE>是人愚迷，惑為菩薩，綿愛其心，破佛律儀，潛行貪欲。</p>
<LNSP></LNSP>
<p class=TEXT>綿愛者：纏綿親愛有欲密結其心，信其教化，破佛律儀，與其同事，潛行貪欲。</p>
<LNSP></LNSP>
<p class=KEPAN>子五　按其言狀</p>
<LNSP></LNSP>
<p class=VERSE>口中好言，佛有大小，某佛先佛，某佛後佛，其中亦有，真佛假佛，男佛女佛，菩薩亦然，其人見故，洗滌本心，易入邪悟。</p>
<LNSP></LNSP>
<p class=TEXT>上乃自受其害，下乃世受其惑。口中常好說言，佛有大小，某佛先佛，某佛後佛。三祇煉行，百劫修因，佛佛道同，古今一致，豈有先後之分？其中亦有，真佛假佛者：妄窮真極，乃名為佛，豈有真假之別？男佛女佛者：自古成佛，皆以男身得道，女人五漏之軀，焉得作佛？菩薩亦然：亦有男菩薩，女菩薩者，其意指魔附之人，盛行貪欲為男佛，受其欲者，承順魔意為女佛，又以變化男女，倣行欲事，即是菩薩，故曰菩薩亦然。其人見故者：即指行人，見魔附之人，能令開悟，密契之事，併信其所說，遂認邪為正，將妄作真，洗滌本所修心，容易入於邪悟。</p>
<LNSP></LNSP>
<p class=KEPAN>子六　出名示害</p>
<LNSP></LNSP>
<p class=VERSE>此名魅鬼，年老成魔，惱亂是人，厭足心生，去彼人體，弟子與師，俱陷王難。</p>
<LNSP></LNSP>
<p class=TEXT>魅鬼，即遇畜成形者，餘準上可知。</p>
<LNSP></LNSP>
<p class=KEPAN>子七　教悟戒迷</p>
<LNSP></LNSP>
<p class=VERSE>汝當先覺，不入輪迴；迷惑不知，墮無間獄。</p>
<LNSP></LNSP>
<p class=TEXT>此準上可知，<kpDone>三貪求契合竟。</kpDone></p>
<LNSP></LNSP>
<p class=KEPAN>癸四　貪求辨析　分七　子初　定發愛求</p>
<LNSP></LNSP>
<p class=VERSE>又善男子，受陰虛妙，不遭邪慮，圓定發明，三摩地中，心愛根本，窮覽物化，性之終始，精爽其心，貪求辨析。</p>
<LNSP></LNSP>
<p class=TEXT>此第四，貪求辨析。首四句同前。行人於三摩禪定之中，心愛根本者：正以受陰既盡，露出微細動相，不知其是六識種子，根本想陰，謬謂其因動有生，而為萬物根本。由是一味窮覽萬物變化，性之終始；一旦豁然貫通焉，則眾物之表裏精麤無不到，而吾心之全體大用無不明矣！如本經佛云：世出世法，知其本因。以故，現前種種，松直棘曲，鵠白烏玄，皆了元由，乃至恆沙界外，一滴之雨，盡知頭數，此佛智邊事；佛轉第八識，成大圓鏡智，故能如是；初心希求，真妄想也。精爽其心，貪求辨柝者：猶言奮其精神，竭其心力，貪求辨別物理，分析化性，有欲現前，一一分明，即此一念，實為致魔之端。</p>
<LNSP></LNSP>
<p class=KEPAN>子二　魔遣邪附</p>
<LNSP></LNSP>
<p class=VERSE>爾時天魔，候得其便，飛精附人，口說經法。</p>
<LNSP></LNSP>
<p class=TEXT>準上可知。</p>
<LNSP></LNSP>
<p class=KEPAN>子三　客邪投擾</p>
<LNSP></LNSP>
<p class=VERSE>其人先不覺知魔著，亦言自得，無上涅槃，來彼求元善男子處，敷座說法，身有威神，摧伏求者，令其座下，雖未聞法，自然心伏，是諸人等，將佛涅槃，菩提法身，即是現前，我肉身上，父父子子，遞代相生，即是法身，常住不絕，都指現在，即為佛國，無別淨居，及金色相。</p>
<LNSP></LNSP>
<p class=TEXT>其人至敷座說法易知。惟求元，是愛窮萬化之本元。身有威神，摧伏求者：指魔附之身，亦有威嚴可畏之相，神通攝持之力，能摧伏求元之者，令其座下，雖未曾聞法，自然心悅神伏。是諸人等下：主伴同惑，將佛之三涅槃中，性淨涅槃。三菩提中真性菩提，三德之中法身德，即是現前，我肉身上，父父子子，遞代相生，以為根本，即是法身，常住不絕，不生不滅之性，不離生滅之中，都指現在，即為佛國，即染即淨，無別淨居，及金色相，即凡即聖也。</p>
<LNSP></LNSP>
<p class=KEPAN>子四　主人惑亂</p>
<LNSP></LNSP>
<p class=VERSE>其人信受，亡失先心，身命歸依，得未曾有。是等愚迷，惑為菩薩，推究其心，破佛律儀，潛行貪欲。</p>
<LNSP></LNSP>
<p class=TEXT>其人，即求元之人，信其邪師，受其魔教，亡失先前，本所修心，舉其身命以歸依。卻以肉身相生，鄙賤之事，為化理元，得未曾有。是等愚迷，惑為菩薩，推究其心之所好，無不承順，以纏縛為解脫，破佛律儀，以淫愛為佛性，潛行貪欲。</p>
<LNSP></LNSP>
<p class=KEPAN>子五按其言狀</p>
<LNSP></LNSP>
<p class=VERSE>口中好言，眼、耳、鼻、舌，皆為淨土；男女二根，即是菩提涅槃真處；彼無知者，信是穢言。</p>
<LNSP></LNSP>
<p class=TEXT>口中好言，眼耳鼻舌，皆為淨土，若為對治權宗，薦取根性，於理或可；若一向好言，是則外道邪見，況以男女二根，污穢不淨之本，以為萬化根元，菩提涅槃真處，褻瀆佛法，混亂真理。《正脈》云：大意無非誘人恣淫破戒，壞大定耳。彼無有知識之者，多信是穢言，淪入魔隊。</p>
<LNSP></LNSP>
<p class=KEPAN>子六　出名示害</p>
<LNSP></LNSP>
<p class=VERSE>此名蠱毒，魘勝惡鬼，年老成魔，惱亂是人，厭足心生，去彼人體。弟子與師，俱陷王難。</p>
<LNSP></LNSP>
<p class=TEXT>此名蠱毒鬼，即遇蠱成形者。魘勝，即魘寐鬼，遇幽成形者。世有厭勝之術，取能壓伏故，又名魘勝，餘可知。</p>
<LNSP></LNSP>
<p class=KEPAN>子七　教悟戒迷</p>
<LNSP></LNSP>
<p class=VERSE>汝當先覺，不入輪迴；迷惑不知，墮無間獄。</p>
<LNSP></LNSP>
<p class=TEXT><kpDone>四貪求辨析竟。</kpDone></p>
<LNSP></LNSP>
<p class=KEPAN>癸五　貪求冥感　分七　子初　定發愛求</p>
<LNSP></LNSP>
<p class=VERSE>又善男子，受陰虛妙，不遭邪慮，圓定發明，三摩地中，心愛懸應，周流精研，貪求冥感。</p>
<LNSP></LNSP>
<p class=TEXT>此第五，貪求冥感。首四句同前，彼行人於三摩禪定之中，心愛懸應者：懸者，遠也；即指多生遠劫，有緣諸聖，應其所求也。周流精研，貪求冥感者：謂其一心，周遍流歷，精細研究，貪求冥相契合，以期感格聖應而已。</p>
<LNSP></LNSP>
<p class=KEPAN>子二　魔遣邪附</p>
<LNSP></LNSP>
<p class=VERSE>爾時天魔，候得其便，飛精附人，口說經法。</p>
<LNSP></LNSP>
<p class=TEXT>纔起一念貪求，便是定心不密；爾時天魔，候得其便，有隙可乘，有法能陷，故即飛遣精魅附人，口說經法，以應其感也。</p>
<LNSP></LNSP>
<p class=KEPAN>子三　客邪投擾</p>
<LNSP></LNSP>
<p class=VERSE>其人原不覺知魔著，亦言自得，無上涅槃，來彼求應善男子處，敷座說法，能令聽眾，暫見其身，如百千歲，心生愛染，不能捨離，身為奴僕，四事供養，不覺疲勞，各各令其，座下人心，知是先師，本善知識，別生法愛，粘如膠漆，得未曾有。</p>
<LNSP></LNSP>
<p class=TEXT>其人，魔附之人，原不覺知魔著，亦言自己得證，無上涅槃妙果，來彼求應善男子處，敷座為說，冥感懸應之法。能令聽眾下：詐現冥感，懸應之事，暫時看見，魔附之人，鶴髮童顏，宛爾深修久證，如百千歲，心生愛染，不能捨離，且以身為奴僕，四事供養，而不覺疲乏勞累。各各令其，指魔攝之眾；座下人心，指此眾之徒；心知魔附之人，原是先世師承，本身之善知識，別生一種法愛之心，如膠似漆，粘不可解，得未曾有。</p>
<LNSP></LNSP>
<p class=KEPAN>子四　主人惑亂</p>
<LNSP></LNSP>
<p class=VERSE>是人愚迷，惑為菩薩，親近其心，破佛律儀，潛行貪欲。</p>
<LNSP></LNSP>
<p class=TEXT>是人愚迷無智，惑為菩薩，相親相近其心，日熏日染其教，信其邪說，破佛律儀，學其邪行，潛行貪欲。</p>
<LNSP></LNSP>
<p class=KEPAN>子五　按其言狀</p>
<LNSP></LNSP>
<p class=VERSE>口中好言，我於前世，於某生中，先度某人，當時是我，妻妾兄弟，今來相度，與汝相隨，歸某世界，供養某佛，或言別有，大光明天，佛於中住，一切如來，所休居地，彼無知者，信是虛誑，遺失本心。</p>
<LNSP></LNSP>
<p class=TEXT>此詐陳冥感，懸應之言。口中好言，我前世於某生中，先度某人，當時是我妻妾兄弟，此詐述往昔之事，明以欲鉤牽引。今者我與汝，亦是夙生前緣，特來相度，與汝相隨，歸某世界，供養某佛，乃順其懸應之愛。或言別有大光明天者四句：謬指欲界頂天，魔宮為大光明天，謬稱魔王為佛，於中止住，一切諸佛如來，所休止居住之處。彼無知之者，信是虛妄欺誑之言，遺失本修之心，順從魔教。</p>
<LNSP></LNSP>
<p class=KEPAN>子六　出名示害</p>
<LNSP></LNSP>
<p class=VERSE>此名癘鬼，年老成魔，惱亂是人，厭足心生，去彼人體，弟子與師，俱陷王難。</p>
<LNSP></LNSP>
<p class=TEXT>癘鬼，乃遇衰成形之疫癘鬼也。</p>
<LNSP></LNSP>
<p class=KEPAN>子七　教悟戒迷</p>
<LNSP></LNSP>
<p class=VERSE>汝當先覺，不入輪迴，迷惑不知，墮無間獄。</p>
<LNSP></LNSP>
<p class=TEXT><kpDone>五貪求冥感竟。</kpDone></p>
<LNSP></LNSP>
<p class=KEPAN>癸六　貪求靜謐　分五　子初　定發愛求</p>
<LNSP></LNSP>
<p class=VERSE>又善男子，受陰虛妙，不遭邪慮，圓定發明，三摩地中，心愛深入，克己辛勤，樂處陰寂，貪求靜謐。</p>
<LNSP></LNSP>
<p class=TEXT>此第六，貪求靜謐。首四句同前。於三摩禪定之中，心愛深入者：謂三摩定境，心愛深窮契入，克己工夫，不計辛勤，惟望得以深入圓通。樂處陰隱寂寞之處，以求安靜寧謐之修。</p>
<LNSP></LNSP>
<p class=KEPAN>子二　魔遣邪附</p>
<LNSP></LNSP>
<p class=VERSE>爾時天魔，候得其便，飛精附人，口說經法。</p>
<LNSP></LNSP>
<p class=TEXT>殊不知三摩地中，不容起心動念，一涉貪求，魔得其便，飛遣精靈，密附他人，口說經法。</p>
<LNSP></LNSP>
<p class=KEPAN>子三　邪惑事言</p>
<LNSP></LNSP>
<p class=VERSE>其人本不覺知魔著，亦言自得無上涅槃，來彼求陰善男子處，敷座說法，令其聽人，各知本業，或於其處，語一人言，汝今未死，已作畜生，敕使一人，於後蹋尾，頓令其人，起不能得，於是一眾，傾心欽伏，有人起心，已知其肇，佛律儀外，重加精苦，誹謗比丘，罵詈徒眾，訐露人事，不避譏嫌，口中好言，未然禍福，及至其時，毫髮無失。</p>
<LNSP></LNSP>
<p class=TEXT>其人，指魔附之人，本不覺知是魔著，亦言自己證得無上涅槃，來彼求陰善男子處，敷座為說圓通之法。令其下：先現邪惑事，令其聽法之人，各知本業，即宿業也；此顯通過去世。或於其處者：即說法處，特語一人言，汝現今未死，已變作畜生，恐其心中不伏，敕使一人，於後蹋尾，魔力所持故，頓令其人，起不能得，如是證驗故，一時聽眾，皆傾倒其心，而欽伏之；此顯通未來世。設或有人起心，已知肇於何種因緣，肇即起始也；此顯通現在世。魔意以為能通三世，即圓通勝用；殊不知，圓通勝用，實不止乎此耳。此中文皆宿命通，恐與下科，抄寫之誤也。於佛所制律儀外，重加精苦者：如斷五味，裸四肢，拔髮熏鼻，投灰臥棘等，乃故為詭異之行，以竦世也。誹謗比丘者：斥其不能精苦。罵詈徒眾者：顯其無有私心。訐露人事者：攻發人之陰私。不避譏嫌者：顯己直心不諱也。口中好言未然禍福者：次說邪惑言，其口常好宣說未來禍福之事，及至其時，一一皆應，毫髮無失，又故為詭異之言，以炫世也。</p>
<LNSP></LNSP>
<p class=KEPAN>子四　出名示害</p>
<LNSP></LNSP>
<p class=VERSE>此大力鬼，年老成魔，惱亂是人，厭足心生，去彼人體，弟子與師，俱陷王難。</p>
<LNSP></LNSP>
<p class=TEXT>大力鬼，有大神通力之鬼，善能惑人者。餘可知。</p>
<LNSP></LNSP>
<p class=KEPAN>子五　教悟戒迷</p>
<LNSP></LNSP>
<p class=VERSE>汝當先覺，不入輪迴，迷惑不知，墮無間獄。</p>
<LNSP></LNSP>
<p class=TEXT><kpDone>六貪求靜謐竟。</kpDone></p>
<LNSP></LNSP>
<p class=KEPAN>癸七　貪求宿命　分五　子初　定發愛求</p>
<LNSP></LNSP>
<p class=VERSE>又善男子，受陰虛妙，不遭邪慮，圓定發明，三摩地中，心愛知見，勤苦研尋，貪求宿命。</p>
<LNSP></LNSP>
<p class=TEXT>此第七貪求宿命。首四句同前。於三摩禪定之中，心愛知見者：意謂世人不知者能知，世人不見者能見，所以不辭勤苦，研究尋思，貪求宿命，宿命二字，似與上科，靜謐二字，抄寫之誤也。</p>
<LNSP></LNSP>
<p class=KEPAN>子二　魔遣邪附</p>
<LNSP></LNSP>
<p class=VERSE>爾時天魔，候得其便，飛精附人，口說經法，其人殊不覺知魔著，亦言自得無上涅槃，來彼求知善男子處，敷座說法。</p>
<LNSP></LNSP>
<p class=TEXT>文顯易知。</p>
<LNSP></LNSP>
<p class=KEPAN>子三　邪惑事言</p>
<LNSP></LNSP>
<p class=VERSE>是人無端，於說法處，得大寶珠。其魔或時，化為畜生。口銜其珠，及雜珍寶，簡冊符牘，諸奇異物，先授彼人，彼著其體。或誘聽人，藏於地下，有明月珠，照耀其處，是諸聽者，得未曾有。多食藥草，不餐嘉饌，或時日餐一麻一麥，其形肥充，魔力持故，誹謗比丘，罵詈徒眾，不避譏嫌。</p>
<LNSP></LNSP>
<p class=TEXT>是人即魔附之人，此先現邪惑之事。無端者，無故於說法處，得大寶珠，以為瑞應；其魔或有時，身化畜生，口啣其珠；及雜色珍寶，如寶印寶瓶之類；及簡冊符牘，竹削名簡，韋編名冊，竹刻為符，木片為牘，符為符信，漢制以竹為之，長六寸，刻約信於其中，二人各持其半，扶而合之，相符則可信也。諸奇異物，如龍光寶鏡之類；先授彼人，後著其體者：顯是魔力所為，或誘聽法之人，藏於地下，有明月珠，照耀其處，是諸聽者，目睹其事，心信其說，得未曾有。多食藥草，不餐嘉饌者：因避煙火食，多食藥草，如黃精菖蒲之類，或有時日餐一麻一麥，其形貌肥壯，血氣充滿，魔力所持之故。誹謗比丘，不修苦行，罵詈徒眾，飽食終日。</p>
<LNSP></LNSP>
<p class=VERSE>口中好言，他方寶藏，十方賢聖，潛匿之處，隨其後者，往往見有奇異之人。</p>
<LNSP></LNSP>
<p class=TEXT>此復說邪惑之言。口中常好說言，他方寶藏者：此以世間利益惑人。十方賢聖，潛藏隱匿之處者：此以出世利益惑人。隨其後者往往見有奇異之人，此皆陰隱之事，似與靜謐相合。</p>
<LNSP></LNSP>
<p class=KEPAN>子四　出名示害</p>
<LNSP></LNSP>
<p class=VERSE>此名山林，土地城隍，川嶽鬼神，年老成魔，或有宣淫，破佛戒律，與承事者，潛行五欲，或有精進，純食草木，無定行事，惱亂是人。厭足心生，去彼人體，弟子與師，俱陷王難。</p>
<LNSP></LNSP>
<p class=TEXT>山林等，指掌管者，山神、林神，當方土地，當邑城隍，川即四瀆，嶽即五嶽，各專其權，神為福德之鬼。年老成魔者：年代既久，魔錄為使者，故曰成魔。或有宣淫八句：《指掌疏》云：附精惑人，略以三法：或有宣說淫穢，破佛清淨戒律，與彼承事弟子，潛行世間五欲，此以欲破戒法也。或有無益精進，愚癡盲修。一味食草食木，令人效行，此以愚破慧法也。或有數瞋數喜，數勤數怠，數信數疑，無定行事。一味惱亂是人，令失本修，此以亂破定法也。厭足下準前可知。</p>
<LNSP></LNSP>
<p class=KEPAN>子五　教悟戒迷</p>
<LNSP></LNSP>
<p class=VERSE>汝當先覺，不入輪迴；迷惑不知，墮無間獄。</p>
<LNSP></LNSP>
<p class=TEXT><kpDone>七貪求宿命竟。</kpDone></p>
<LNSP></LNSP>
<p class=KEPAN>癸八　貪求神力　分五　子初　定發愛求</p>
<LNSP></LNSP>
<p class=VERSE>又善男子，受陰虛妙，不遭邪慮，圓定發明，三摩地中，心愛神通，種種變化，研究化元，貪取神力。</p>
<LNSP></LNSP>
<p class=TEXT>此第八貪求神力，首四句同前。三摩禪定之中，心愛菩薩神通，神妙莫測，通達無礙，種種變化；由是研究變化之元，貪求取得，神通之力。溫陵曰：化元萬化之本也。欲乘之以發神變耳。</p>
<LNSP></LNSP>
<p class=KEPAN>子二　魔遣邪附</p>
<LNSP></LNSP>
<p class=VERSE>爾時天魔，候得其便，飛精附人，口說經法。</p>
<LNSP></LNSP>
<p class=TEXT>起心研究，即落邪思；著意貪取，便同有作。安得不為天魔，候得其便哉？</p>
<LNSP></LNSP>
<p class=KEPAN>子三　邪惑事言</p>
<LNSP></LNSP>
<p class=VERSE>其人誠不覺知魔著，亦言自得無上涅槃，來彼求通善男子處，敷座說法。是人或復手執火光，手撮其光，分於所聽，四眾頭上，是諸聽人，頂上火光，皆長數尺，亦無熱性，曾不焚燒；或水上行，如履平地；或於空中，安坐不動；或入瓶內，或處囊中，越牖透牆，曾無障礙；惟於刀兵，不得自在。自言是佛，身著白衣，受比丘禮，誹謗禪律，罵詈徒眾，訐露人事，不避譏嫌。</p>
<LNSP></LNSP>
<p class=TEXT>其人至敷座說法文易知。其人手執火光下：先現邪惑事，若但說猶不足以取信，今特為現種種神變。是人或手執火光，以手撮取其光，分於所有聽眾頭上，是諸聽人，頂上火光，皆長數尺，不熱不燒。或水上能行，猶如履踐平地，此則水火二者，而得自在。或於空中，安坐不動，宛似空色一如，或入瓶內，或處囊中，幾等大小相容，或牖閉之而可越，或垣隔之而能透，曾無障礙，此亦神異之事。惟於刀兵，不得自在者：以魔未離欲，身見猶存，故不能使刀兵觸之不傷，如風吹光，如刀斷水一樣。</p>
<LNSP></LNSP>
<p class=TEXT>自言是佛者：佛為極聖，猶自僭稱。但身著白衣，受比丘禮拜，誹謗禪律者：謗宗門為靜坐狂參，自命頓超生死。謗律學為持戒修身，究竟不出小乘。禪、教、律三者，唯不謗說教，以自己敷座說法，謬稱己說即是佛說，各宜信仰。蓋自命為佛，是壞佛寶；誹謗禪律，是壞法寶；受比丘禮，是壞僧寶。信其邪說，斷三寶種，佈地獄苗矣！罵詈徒眾者：以示無私；訐露人事者：以表正直；不避譏嫌者：發人陰私，譏謗憎嫌，所不避也。</p>
<LNSP></LNSP>
<p class=VERSE>口中常說，神通自在。或復令人，旁見佛土，鬼力惑人，非有真實。讚歎行淫，不毀麤行，將諸猥媟，以為傳法。</p>
<LNSP></LNSP>
<p class=TEXT>此復說迷惑之言。口中時常宣說，神通變化，自在無礙，以慰愛求之心故。或復令人，旁見佛土，為證自己是佛，此皆鬼力要迷惑於人，故意妄現，非有真實。讚歎行淫者：以男女交遘，即是法身常住不絕。並不毀麤行，將諸鄙穢猥媟之事，以為傳法，令得佛種不斷故。此將地獄種，以為佛種，吁可嘆也。</p>
<LNSP></LNSP>
<p class=KEPAN>子四　出名示害</p>
<LNSP></LNSP>
<p class=VERSE>此名天地大力，山精、海精、風精、河精、土精、一切草木，積劫精魅，或復龍魅，或壽終仙，再活為魅，或仙期終，計年應死，其形不化，他怪所附，年老成魔，惱亂是人。厭足心生，去彼人體，弟子與師，多陷王難。</p>
<LNSP></LNSP>
<p class=TEXT>天地大力四字，通指下之五精，以是天地間，大力精故。五精各有統轄，威權自在，有正有邪，正者為神，邪者為精，以能與正神分權，其力最大。一切奇草異木，受天地之靈秀，盜日月之精華，積劫既久，成為精魅。或復龍魅：如守天宮殿之龍，及守護伏藏之龍，竊天之靈，盜物之精，而為妖魅。或壽終仙，再活為魅者：存想固形，本望長生不死，豈知仙壽，亦有終盡，再活為魅。或仙期終，計年應死，其形不化：以修仙者，燒鉛煉汞，烹養丹砂，應享遐齡，仙期告終，計年應死，神識難留，形骸不化，為他怪所附，可惜已往功行，反資妖孽。不依正覺，修三摩提，而存想固形者，宜知猛省也。年老成魔下，準前可知。</p>
<LNSP></LNSP>
<p class=KEPAN>子五　教悟戒迷</p>
<LNSP></LNSP>
<p class=VERSE>汝當先覺，不入輪迴；迷惑不知，墮無間獄。</p>
<LNSP></LNSP>
<p class=TEXT><kpDone>八貪求神力竟。</kpDone></p>
<LNSP></LNSP>
<p class=KEPAN>癸九　貪求深空　分五　子初　定發愛求</p>
<LNSP></LNSP>
<p class=VERSE>又善男子，受陰虛妙，不遭邪慮，圓定發明，三摩地中，心愛入滅，研究化性，貪求深空。</p>
<LNSP></LNSP>
<p class=TEXT>此第九貪求深空。首四句同前。三摩禪定之中，心愛入滅者：《寶鏡疏》云：由彼不知一切法相，本自寂滅，不待更滅，無故欲將有相之法，而入無相之空。非同小乘，滅色歸空也。研究化性，貪求深空者：研究萬化之體性，即是根本想陰，微細動相，精研窮究，欲期於盡，蓋為貪求深空。言深空者，不唯身境俱空，並且存沒自在也。</p>
<LNSP></LNSP>
<p class=KEPAN>子二　魔遣邪附</p>
<LNSP></LNSP>
<p class=VERSE>爾時天魔，候得其便，飛精附人，口說經法。</p>
<LNSP></LNSP>
<p class=TEXT>即此一念貪求，便是定心不密，天魔有隙可乘，飛精附人惑亂，固其宜矣。</p>
<LNSP></LNSP>
<p class=KEPAN>子三　邪惑事言</p>
<LNSP></LNSP>
<p class=VERSE>其人終不覺知魔著，亦言自得無上涅槃，來彼求空善男子處，敷座說法。於大眾內，其形忽空，眾無所見，還從虛空，突然而出，存沒自在，或現其身，洞如琉璃，或垂手足，作旃檀氣。或大小便，如厚石蜜，誹毀戒律，輕賤出家。</p>
<LNSP></LNSP>
<p class=TEXT>其人至敷座說法，準上可知。於大眾內，其形忽空者：先現邪惑事，雖說空法，恐猶不信，特為示現，堅固信仰耳。正於大眾內，身形忽空，眾無所見：顯是即有而空；正當形空無見，還從虛空，突然而出，顯是即空而有。如是或存或沒，均得自在，略有似於妙有真空，真空玅有也。但魔力詐現，以遂貪求深空者之心也。或現其身，洞如琉璃者：身為眾穢所集，能現洞澈，如琉璃寶。或垂手足，作旃檀氣者：手足垢污不淨，能垂作旃檀香氣。或大小便，如厚石蜜者：大小便臭穢不堪，能現如厚石蜜之甜，石蜜冰糖也，顯是即染而淨。竟於現前身中，炫異惑眾。誹謗戒律者：誹持戒為小乘，自行束縛。輕賤出家：不得身空，自解求脫。</p>
<LNSP></LNSP>
<p class=VERSE>口中常說，無因無果，一死永滅，無復後身，及諸凡聖。雖得空寂，潛行貪欲，受其欲者，亦得空心，撥無因果。</p>
<LNSP></LNSP>
<p class=TEXT>此復說邪惑之言以炫世。口中常好說言，無因無果，一死永滅：如波斯匿王，見迦旃延，毘羅胝子，咸言此身，死後斷滅，正同此見。無復後身者：即一死永滅，無復捨生趣生，而受身後苦樂等報；及諸六凡四聖，迷悟差別；即使聖人修證，亦屬無有。蓋以斷滅為得空寂，以行欲為無礙，故曰雖得空寂，潛行貪欲。受其欲者，名持法子，傳授斷滅之法，亦得心空。撥無因果，生大邪見。永嘉云：豁達空，撥因果，莽莽蕩蕩招殃禍，可不懼哉？</p>
<LNSP></LNSP>
<p class=KEPAN>子四　出名示害</p>
<LNSP></LNSP>
<p class=VERSE>此名日月，薄蝕精氣，金玉芝草，麟鳳龜鶴，經千萬年，不死為靈，出生國土，年老成魔，惱亂是人。厭足心生，去彼人體，弟子與師，多陷王難。</p>
<LNSP></LNSP>
<p class=TEXT>《指掌疏》云：日月薄蝕者：黑氣相迫曰薄，蔽其精耀曰蝕，即今日月交食是也。然日為陽精，月為陰精，各有光華之氣，周遍散注；當其薄蝕之際，不得散注，直貫於地。地上之金玉芝草，麟鳳龜鶴，得之可以久生，可以毓秀，故云經千萬年，不死為靈。出生國土者，為物仙，為禽仙，為獸仙，與前所稱，積劫精魅者不同也。餘準前可知。</p>
<LNSP></LNSP>
<p class=KEPAN>子五　教悟戒迷</p>
<LNSP></LNSP>
<p class=VERSE>汝當先覺，不入輪迴；迷惑不知，墮無間獄。</p>
<LNSP></LNSP>
<p class=TEXT><kpDone>九貪求深空竟。</kpDone></p>
<LNSP></LNSP>
<p class=KEPAN>癸十　貪求永歲　分五　子初　定發愛求</p>
<LNSP></LNSP>
<p class=VERSE>又善男子，受陰虛妙，不遭邪慮，圓定發明，三摩地中，心愛長壽，辛苦研幾，貪求永歲，棄分段生，頓希變易，細相常住。</p>
<LNSP></LNSP>
<p class=TEXT>此第十貪求永歲。首四句同前。於三摩禪定之中，心愛長壽，辛苦研究幾微動相，即想陰根本。《指掌疏》云：然此微細動相，不可以有心研究，但依本修，定深自滅，如澄濁水，貯於靜器，靜深不動，沙土自沉。今以辛勤勞苦，研究幾微，已為失計；而又貪求永歲，而棄分段之生，頓希變易，而望細相常住，是為重增妄想。分段生死者：三界內有形生死；六道眾生，依此身根，有壽命長短之分劑，有體質大小之段落，故稱分段。變易生死者：三界外無形生死；三乘聖人，斷界內見思惑盡，生法性土，故受變易，但心念遷變移易而已。今棄分段之生死，頓希變易之生死，而得細相常住也。</p>
<LNSP></LNSP>
<p class=KEPAN>子二　魔遣邪附</p>
<LNSP></LNSP>
<p class=VERSE>爾時天魔，候得其便，飛精附人，口說經法。</p>
<LNSP></LNSP>
<p class=KEPAN>子三　邪惑事言</p>
<LNSP></LNSP>
<p class=VERSE>其人竟不覺知魔著，亦言自得無上涅槃，來彼求生善男子處，敷座說法。好言他方，往還無滯，或經萬裡，瞬息再來。皆於彼方，取得其物；或於一處，在一宅中。數步之間，令其從東，詣至西壁，是人急行，累年不到。因此心信，疑佛現前。</p>
<LNSP></LNSP>
<p class=TEXT>其人至敷座說法，解見在前。好言他方下：先現邪惑之事。他方萬裡之遙，或往或還，去來無滯<ail>礙也</ail>。瞬息時之短也，可以再來。皆於彼方，取得其物為證。此五通中神足通，魔力所為，以至遠而成至近也。昔道教薛道光，修性不修命，但能出陰神，不能遠方取物。張紫陽，性命雙修，能出陽神，兼能遠方取物。由此觀之，縱能遠方取物，仍不出天魔伎倆，又豈能與《法華》，普現色身三昧，及本經圓通殊勝妙用，論其淺深哉？</p>
<LNSP></LNSP>
<p class=TEXT>或於一處，在一宅中，不過數步之間，其量至近，令其從東，詣至西壁，是人急行，累年不到。然所明在己，則行遠若近；而明在他，則令近如遠，蓋地之可縮可舒，時之或延或促，皆魔詐現，以惑亂人心。因此心信，疑為是佛現前矣。</p>
<LNSP></LNSP>
<p class=VERSE>口中常說，十方眾生，皆是吾子，我生諸佛，我出世界，我是元佛，出世自然，不因修得。</p>
<LNSP></LNSP>
<p class=TEXT>此復出邪惑之言。口中常說，十方眾生，皆是吾子者：顯未有眾生之前先有也；我生諸佛者：顯未生諸佛之前先生也；我出世界者：顯未出世界之前先出也；是依報正報，諸佛眾生，我是元佛。既是根本元佛，今猶現在，而壽命之長，更無有過者矣；此投其愛求之本念也。出世自然，不因修得者：正顯其徒修無益，撥無修證之事也。</p>
<LNSP></LNSP>
<p class=KEPAN>子四　出名示害</p>
<LNSP></LNSP>
<p class=VERSE>此名住世，自在天魔，使其眷屬，如遮文茶，及四天王，毗舍童子，未發心者，利其虛明，食彼精氣，或不因師，其修行人，親自觀見，稱執金剛，與汝長命。現美女身，盛行貪欲，未逾年歲，肝腦枯竭，口兼獨言，聽若妖魅，前人未詳，多陷王難。未及遇刑，先已乾死，惱亂彼人，以至殂殞。</p>
<LNSP></LNSP>
<p class=TEXT>住世自在天魔者：即欲界第六天上，別有魔王居處，亦他化自在天攝。使其眷屬者：如飛遣精魅之類。遮文茶，云奴神，即役使鬼，亦云嫉妒女。毘舍童子，即毘舍遮鬼，此云噉精氣，皆隸屬四王天管轄。已發心則護人，未發心則害人，以取利彼行人，定心虛明，資發邪慧，食彼精氣，助養魔軀也。或不因師者：不因魔附之師，其修行人，親自觀見，魔王現身，口稱執金剛堅固之術，與汝長命，身等金剛也。然後現美女身，引誘迷惑，自恃身形強壯，與之盛行貪欲；未逾一年半歲，肝血腦膜，自告枯竭，殊不知長命之說，徒託空言，損身之害，成為實驗。口兼獨言者：乃謂行人，與魔對語，旁人不曉，以為獨言，所言無定，聽若妖魅。前人未詳下：雙明二俱為害。言前來因師，受惑之人，未詳是魔精所附，以致弟子與師，多陷王難，若此之不因師，與美女盛行貪欲，未及遇刑，先已乾死，其為害猶速也。此二者皆足以惱亂行人，以致殂喪殞亡也。</p>
<LNSP></LNSP>
<p class=TEXT>《寶鏡疏》云：以上十種，皆由圓定心中，妄起貪求之念，以致然耳。若是如法精進，一念不生，如幻修證，則何善巧之不得？何法界之不歷？何機理之不契？何根本之不析？何感應之不成？何靜謐之不入？何宿命之不知？何神通之不具？何深空之不證？何常住之不獲？而乃忽生心愛貪求。譬如鱗角未成，輒思飛躍；羽毛不足，便擬扶搖；所謂學未優而求仕，丹未成而先吞，其可乎哉？故知招魔成墮者，皆自心妄想之過也。</p>
<LNSP></LNSP>
<p class=KEPAN>子五　教悟戒迷</p>
<LNSP></LNSP>
<p class=VERSE>汝當先覺 ，不入輪迴；迷惑不知，墮無間獄。</p>
<LNSP></LNSP>
<p class=TEXT><kpDone>二中間十境竟。</kpDone></p>
<LNSP></LNSP>
<p class=KEPAN>壬三　示勸末世　分四　癸初　妄稱極果</p>
<LNSP></LNSP>
<p class=VERSE>阿難當知：是十種魔，於末世時，在我法中，出家修道，或附人體，或自現形，皆言已成正遍知覺。</p>
<LNSP></LNSP>
<p class=TEXT>此結十種魔境。勸令當機，傳示將來，令得咸知，勿為所惑。故呼當機，應當知覺，此十種邪魔，於末世時，在我佛法中，假示出家，名字修道，希圖破壞佛法，現比丘身。昔佛在世，魔王欲壞法佛，佛有神力，故不能壞。佛將涅槃，召魔囑咐，擁護佛法。有一魔作誓云：我待佛滅後，依教出家，著汝袈裟，壞汝佛法，其可能否？佛即墮淚曰：無奈汝何！譬如獅子身中蟲，自食獅子身中肉。或附人體，或自現形，如第十境，親自觀見，稱執金剛，與汝長命，現美女身，盛行貪欲。皆言已成正遍知覺者：此約智果說，已經成就，正遍知覺之佛果；了知心生萬法為正知，了知法法唯心為遍知。行人當知，凡現通稱佛，必魔無疑，以聖人應世，必不輕洩也。</p>
<LNSP></LNSP>
<p class=KEPAN>癸二　以淫成化</p>
<LNSP></LNSP>
<p class=VERSE>讚歎淫欲，佛破律儀，先惡魔師，與魔弟子，淫淫相傳，如是邪精，魅其心腑，近則九生，多逾百世，令真修行，總為魔眷。</p>
<LNSP></LNSP>
<p class=TEXT>溫陵曰：涅槃經云：末世魔眷屬，現比丘羅漢等像，混壞正法，誹毀戒律，其意同此。讚歎淫、怒、癡，即是戒、定、慧，破佛所制律儀。先惡魔師者：指前十種，魔附之人，與其座下弟子，以淫傳淫，延害後世。如是邪精，魅其心腑，舉世不覺，陷入魔網；故近則九生，多逾百世也。九生百世，皆約佛滅後言之，以百年為一生，九生九百年也。以三十年為一世，百世三千年也。去聖時遙，人根淺薄，本望真修，反成魔業，故曰令真修行，總為魔眷。</p>
<LNSP></LNSP>
<p class=KEPAN>癸三　陷魔墮獄</p>
<LNSP></LNSP>
<p class=VERSE>命終之後，必為魔民，失正遍知，墮無間獄。</p>
<LNSP></LNSP>
<p class=TEXT>既為魔眷，命終之後，必定以為魔民。邪見日深，正見日晦，亡失正遍知覺之佛性，墮無間獄。</p>
<LNSP></LNSP>
<p class=KEPAN>癸四　悲救報恩</p>
<LNSP></LNSP>
<p class=VERSE>汝今未須，先取寂滅，縱得無學，留願入彼末法之中，起大慈悲，救度正心深信眾生，令不著魔，得正知見，我今度汝，巳出生死，汝遵佛語，名報佛恩。</p>
<LNSP></LNSP>
<p class=TEXT>此正勸當機，救度末世。阿難願學菩薩久矣。自未得度，先度人者，菩薩發心，故教以未須先取寂滅，縱得成無學之道，還要留願，入彼末法之中。阿難此時，已斷三界修心，六品煩惱，自知修證，無學道成，故勸以留願度生也。起大慈悲五句：時當末法，魔強法弱，邪說競興，真偽莫辨，發起大慈心，以與正知正見之樂；發起大悲心，以拔邪知邪見之苦。正心者，發無上菩提之心；深信者，信眾生具有佛性。救度此等眾生，慧眼圓明，修真三昧。令不著魔，得正知見者：能令不著魔王邪知邪見，而得佛法正知正見也。</p>
<LNSP></LNSP>
<p class=TEXT>我今度汝二句。阿難雖在二果，但為侍佛，故留殘結，佛知分段不羈，故曰我今度汝，已出生死。既出生死，故囑勿滅，當遵佛語，傳示末法，救度眾生，名報佛恩。假使頂戴恆沙劫，身為床座遍三千，若不說法度眾生，是則不名報恩者。亦如當機偈云：將此深心奉塵剎，是則名為報佛恩也。</p>
<LNSP></LNSP>
<p class=KEPAN>壬四　結害囑護　分三　癸初　示因交互</p>
<LNSP></LNSP>
<p class=VERSE>阿難！如是十種，禪那現境，皆是想陰，用心交互，故現斯事。</p>
<LNSP></LNSP>
<p class=TEXT>如是十種，禪那魔境，皆是想陰所覆。以故觀力與妄想，交戰心中，互為勝負；若妄想勝時，故現斯事。</p>
<LNSP></LNSP>
<p class=KEPAN>癸二　迷則成害</p>
<LNSP></LNSP>
<p class=VERSE>眾生頑迷，不自忖量，逢此因緣，迷不自識，謂言登聖，大妄語成，墮無間獄。</p>
<LNSP></LNSP>
<p class=TEXT>謂言登聖者：不惟惑魔為聖，兼亦自言登聖。佛為法王，如何妄竊？大妄語成，決定墮獄無疑也。</p>
<LNSP></LNSP>
<p class=KEPAN>癸三　囑令保護</p>
<LNSP></LNSP>
<p class=VERSE>汝等必須，將如來語，於我滅後，傳示末法，遍令眾生，開悟斯義，無令天魔，得其方便，保持覆護，成無上道。</p>
<LNSP></LNSP>
<p class=TEXT>汝等，皆叮嚀咐囑之意。必須將如來所說之語，於如來滅後，傳示末法，遍令一切眾生，開悟斯義，勿墮魔網。故當機結集法藏，流通今後，為作人天眼目，以為救世慈航，普令行人，依之修習，保持真心，覆護禪定，成無上正等正覺之道也。<kpDone>三想陰魔相竟。</kpDone></p>
<LNSP></LNSP>
<p class="TEXT volend">大佛頂首楞嚴經正文卷第九終</p>
<LNSP></LNSP>
<p class=KEPAN>辛四　行陰魔相　分三　壬初　具示始終　二　中間十境　三　結害囑護　壬初分二　癸初　始修未破區宇　二　終破顯露妄源　癸初分二　子初　攝前想陰盡相　二　狀示行陰區宇　今初</p>
<LNSP></LNSP>
<p class=VERSE>阿難！彼善男子，修三摩地，想陰盡者，是人平常，夢想消滅，寤寐恆一，覺明虛靜，猶如晴空，無復麤重前塵影事。觀諸世間，大地山河，如鏡鑑明，來無所粘，過無蹤跡，虛受照應，了罔陳習，惟一精真。</p>
<LNSP></LNSP>
<p class=TEXT>此通明行陰始終之境。彼善男子：攝前透過想陰十境之人；或始終不起愛求，常住性定；或魔來便能覺知，不壞本修。如是用心，想陰破，而仍復精研，故曰修三摩提。望想陰為終修，望行陰為始修；三摩增進，動念既盡，浮想銷除，名為想陰盡者。是人平常夢想消滅：如後云，寤即想心，寐為諸夢。今既無夢無想，則寤時無想，常同寐時之靜；寐時無夢，常同寤時之覺；故曰寤寐恆一。覺明虛靜者：本覺妙明真心，離諸夢想之擾亂，而得清虛寂靜矣！猶如晴明之空，迥無所有。無復麤重前塵影事者：以麤重塵影，即是法塵，全依想陰為體；想盡，塵自無依，故言無復等。此以上，約心之自體妙，獨影先虛也。觀諸下，約心之照境妙，性境亦虛也。世間山河大地是性境，今心照山河等，如鏡之光明洞鑒，應物而現，毫無分析。故物來影現鏡中，而鏡無所粘著；物過影滅鏡中，而鏡亦無蹤跡。據此，則境識中，不過虛受照應而已。境滅，識中瞭然罔有陳習之可言。陳者舊也，即舊時習氣也。惟一精真，惟是一個識精真體，即是第八本識，非究竟也。</p>
<LNSP></LNSP>
<p class=KEPAN>子二　狀示行陰區宇</p>
<LNSP></LNSP>
<p class=VERSE>生滅根元，從此披露，見諸十方，十二眾生，畢殫其類，雖未通其各命由緒，見同生基，猶如野馬。熠熠清擾，為浮根塵，究竟樞穴，此則名為，行陰區宇。</p>
<LNSP></LNSP>
<p class=TEXT>生滅根元者：一切生滅，根本元由，及第八識中，所含七識種子；以有微細生滅，為行陰根本，所有生滅，皆由此流出。前為想陰所覆，故不能見，今則想陰動念既盡，行陰生滅根元，從此披敷顯露。故得見諸十方，十二種類，眾生生滅，畢竟克殫其類。殫，猶盡也。各命由緒，為識陰；同分生基，為行陰；今為行陰所覆，故曰，雖未得通達十二類生，各各受命元由頭緒；而見七識種子，同分生基，猶如野馬，熠熠清擾。野馬非塵埃，即田間遊氣，春晴伏地可見，其狀如水，其光如燄。莊生呼為野馬，佛經多稱陽燄，渴鹿逐陽燄，遠望如水，至近則無。此陰前於二卷，五陰科中，彼約迷位，取其麤相，譬如瀑流；此約修位，取其細相，喻同野馬。以喻行陰，幽隱微細動相。熠熠，小明也，以喻行陰動相，忽起忽滅也。</p>
<LNSP></LNSP>
<p class=TEXT>清擾者：揀異前後之辭。清是輕清，非同前陰之重濁；擾是擾動，非同後陰之澂湛。為浮根塵，究竟樞穴者：浮根四塵，乃眾生根身；十二種類，各各不同；而究竟轉變之機，盡在行陰。樞者，門之軸；穴者，門之臼。由樞穴故，門得開關；由行陰故，根塵得以生滅。此相不盡，生死難脫，是則名為行陰區宇。<kpDone>初始修未破區宇竟。</kpDone></p>
<LNSP></LNSP>
<p class=KEPAN>癸二　終破顯露妄源</p>
<LNSP></LNSP>
<p class=VERSE>若此清擾，熠熠元性，性入元澄，一澄元習，如波瀾滅，化為澄水，名行陰盡。是人則能，超眾生濁，觀其所由，幽隱妄想，以為其本。</p>
<LNSP></LNSP>
<p class=TEXT>若此輕清擾動，熠熠生滅之根元體性，因定力轉深，此體性一入於元本澄清之際；後文所謂，湛不搖處是也。元性：生滅根元體性，即第七識。元澄：水浪停息曰澄，即第八識。一澄本元習氣，即第七識行陰。種習俱盡，而復還識精元明之體矣。故曰如波瀾滅，化為澄水。以想陰如洪波，行陰如細浪，識陰如無浪流水，真覺體性加湛然止水；今化為澄水，名行陰盡。《指掌疏》云：按耳根圓通，此當空所空滅。言前於覺所覺空時，宛爾有個能空心生，所空覺滅，仍屬細流，即是八識中，第七識種子，名為生滅根元。今於行陰盡時，性習都盡，故能空與所空，而俱滅矣。所以不能復真者，以猶為識陰所覆故。</p>
<LNSP></LNSP>
<p class=TEXT>是人則能超眾生濁者：如前云，知見每欲留於世間，業運每常遷於國土，相織妄成，名眾生濁。以行陰生滅不停，業運常遷，遂成眾生知見，渾濁真性。今者，行陰既盡，則眾生濁自然超越，超越之後，反觀行陰之所由來，元從幽深隱微妄想，以為其本。<kpDone>初具示始終竟。</kpDone></p>
<LNSP></LNSP>
<p class=KEPAN>壬二　中間十計　分十　癸初　二種無因　至十　五現涅槃　癸初分三　子初　標由示墜　二　詳釋其相　三　結成外論　今初</p>
<LNSP></LNSP>
<p class=VERSE>阿難當知：是得正知，奢摩他中，諸善男子，凝明正心，十類天魔，不得其便，方得精研，窮生類本。於本類中，生元露者，觀彼幽清，圓擾動元，於圓元中，起計度者，是人墜入，二無因論。</p>
<LNSP></LNSP>
<p class=TEXT>此下別示，行陰十計，不言十境，而云十計者，但是想破行現，自緣定中所見，而生種種邪計，非有外境魔事之擾也。此第一、二種無因論。呼阿難而告之曰：當知，警令覺知也。是得正知者：即不遭邪慮也。奢摩他中者：即圓定發明也。凡能到此地位，俱有決定善根，故稱善男子。凝明正心者：凝：不動也，於想陰十境，不起愛求。明：不惑也，於飛精附人，便能覺知。正心：雙承不動<ail>定也</ail>不惑<ail>慧也</ail>，定慧均等。十類天魔，不得其便，圓通妙行，乃可增修，方得精心研究，力破想陰。想陰既破，行陰即現，故得窮十二類生，生滅根本。此上歷敘，想破行現。於本類中，生元露者：此下方明，邪解起計，並非外魔，惟是自心作孽，是謂心魔。先窮十二類生，行陰深本，欲於本類中，研求生滅根元顯露者，即行陰顯現也。</p>
<LNSP></LNSP>
<p class=TEXT>觀彼幽清，圓擾動元者：乃正觀行陰；彼即指行陰，幽隱輕清，非同前想陰，顯明重濁也。圓者：遍十二類生，一一皆然；即觀行陰遷流，微細動相，為圓擾群動之元，觀同分生基之總相，不起妄計，一味精研；自可進破行陰。今於圓元中，起計度者：於圓擾群動之元，為諸行之本，是生滅之元，如是觀察，執為勝性，故起計度。並不知有不擾不動之真如，亡失本修，以是墜入二無因論。《正脈疏》云：二無因論，乃先世外道，修心邪解，所立違理背正之惡見耳。今行現之解，適與之同，故即墜彼論中，如後車蹈前車之覆轍，故即同墮一坑□地。後文諸論，皆倣此意。<kpDone>初標由示墜竟。</kpDone></p>
<LNSP></LNSP>
<p class=KEPAN>子二　詳釋其相　分二　丑初　本無因　二　末無因　丑初分三　寅初　據己見量</p>
<LNSP></LNSP>
<p class=VERSE>一者、是人，見本無因。何以故？是人既得生機全破，乘於眼根，八百功德，見八萬劫，所有眾生，業流灣環，死此生彼，祗見眾生，輪迴其處，八萬劫外，冥無所觀。</p>
<LNSP></LNSP>
<p class=TEXT>首二句標定，下徵釋。一者、是人；即於圓元中，起計度之人。計執此圓元為勝性，並不知此但行現，尚未至於盡；行陰盡後，還有識陰，識陰盡後，方是本覺。便謂此行陰，為生滅之元，本來無有因起，故曰見本無因。何以故徵，下釋。是人既得生機全破者：生機：即行陰。破：即顯露義。前文所謂生滅根元，從此披露是也。乘於眼根清淨，獲得八百功德，極盡其見量，能見八萬劫內，所有眾生，業行遷流，灣轉回環，莫能自止。死此生彼者：即捨生趣生也。亦即前文所謂，業運每常遷於國土是也。祗見眾生，隨業行以遷流，輪迴在八萬劫中之處，八萬劫外，冥然莫辨，毫無所觀也。</p>
<LNSP></LNSP>
<p class=KEPAN>寅二　謬成邪計</p>
<LNSP></LNSP>
<p class=VERSE>便作是解：此等世間，十方眾生，八萬劫來，無因自有。</p>
<LNSP></LNSP>
<p class=TEXT>便作如是邪解妄計：此等世間，十方眾生，八萬劫來，無因自有。因八萬劫外，冥然無有所觀，遂計無因。拘舍離等，昧為冥諦，即同此見。儒宗所謂，鴻濛混沌者，皆此類也。殊不知自己見量有限，未至圓極，若如來見量，豎窮三際，橫遍十方，豈以八萬劫為限哉？</p>
<LNSP></LNSP>
<p class=KEPAN>寅三　失真墮外</p>
<LNSP></LNSP>
<p class=VERSE>由此計度，亡正遍知，墮落外道，惑菩提性。</p>
<LNSP></LNSP>
<p class=TEXT>由此邪計籌度，亡失正知，執八萬劫，無因自有；亡失遍知，墮落外道邪見，惑亂菩提正覺之性矣。<kpDone>初本無因竟。</kpDone></p>
<LNSP></LNSP>
<p class=KEPAN>丑二　末無因　分三　寅初　據己見量</p>
<LNSP></LNSP>
<p class=VERSE>二者、是人，見末無因。何以故？是人於生，既見其根，知人生人，悟鳥生鳥，烏從來黑，鵠從來白，人天本豎，畜生本橫，白非洗成，黑非染造，從八萬劫，無復改移。</p>
<LNSP></LNSP>
<p class=TEXT>首二句標定，下徵釋。二者、是人：於圓元中，起計度之人。計執此圓元為勝性，詳推過去，見本無因，例知未來，見末無因也。何以故徵，下釋云：是人於生，既見其根者：謂是人於諸眾生，既見劫前，本無其根，無因而有。蓋即以無因，為十二類生本元，自然而然，由此轉計，成為自然外道。知人還自然生人，悟鳥還自然生鳥，烏從來自然是黑，鵠從來自然是白。白非是洗成而白，黑非是染造而黑。人天二句，當在下，諒抄寫之誤。若是人天，本來是豎形而立，若是畜生，本來是橫行而走，此皆自然而然，本無有因。從八萬劫來，未嘗更改變移。</p>
<LNSP></LNSP>
<p class=KEPAN>寅二　謬成邪計</p>
<LNSP></LNSP>
<p class=VERSE>今盡此形，亦復如是，而我本來，不見菩提，云何更有，成菩提事？當知今日，一切物象，皆本無因。</p>
<LNSP></LNSP>
<p class=TEXT>此下釋成，上科全推過去，此科列定未來。今盡此形者：盡，即盡未來際，而此形亦復如是，無有改移。而我本來，八萬劫前，不見十二類生，從菩提性起；云何更有，眾生於劫後，成菩提事乎？當知今日，一切物象，既皆劫前，本無有因，以此驗知劫後，末亦無因也。言八萬劫盡，終成斷滅，無有因果而已。蓋以從無因而起者，還復無因，返於冥初之意而已。</p>
<LNSP></LNSP>
<p class=KEPAN>寅三　失真墮外</p>
<LNSP></LNSP>
<p class=VERSE>由此計度，亡正遍知，墮落外道，惑菩提性。</p>
<LNSP></LNSP>
<p class=TEXT>由此邪計籌度，亡失正知，皆謂一切自然，亡失遍知，不達循業發現，以致墮落外道惡見，反惑亂菩提正覺之性矣。<kpDone>二詳釋其相竟。</kpDone></p>
<LNSP></LNSP>
<p class=KEPAN>子三　結成外論</p>
<LNSP></LNSP>
<p class=VERSE>是則名為，第一外道，立無因論。</p>
<LNSP></LNSP>
<p class=TEXT><kpDone>初二種無因論竟。</kpDone></p>
<LNSP></LNSP>
<p class=KEPAN>癸二　四種遍常　分三　子初　標由示墜</p>
<LNSP></LNSP>
<p class=VERSE>阿難！是三摩中。諸善男子，凝明正心，魔不得便，窮生類本。觀彼幽清，常擾動元，於圓常中。起計度者，是人墜入，四遍常論。</p>
<LNSP></LNSP>
<p class=TEXT>此第二，四種遍常論。是三摩中：正修定慧之中。凝明正心者：凝然不動，於想陰十境，始終不起愛求；明照不惑，於飛精附人，魔來便能覺知；正心即不動不惑，定慧均等之心。魔不得便：圓通妙行，自可增修。想陰既破，行陰現前，窮十二類生，生滅根本，即觀察彼行陰幽隱輕清，常擾動元。於圓常中，起計度者：見周遍處，各之曰圓，見相續處，名之曰常；殊不知此周遍相續，乃行陰遷流，生滅之相。而於是中，妄起計度，圓遍常住者，是人墜入外道，四種遍常論矣。</p>
<LNSP></LNSP>
<p class=KEPAN>子二　詳釋其相　分四　丑初　心境計常</p>
<LNSP></LNSP>
<p class=VERSE>一者、是人，窮心境性，二處無因，修習能知，二萬劫中，十方眾生，所有生滅，咸皆循環，不曾散失，計以為常。</p>
<LNSP></LNSP>
<p class=TEXT>一者、是人欲窮行陰，但約心之與境二性，以求本元，何自而起。然窮之不遠，以見心境二處，於二萬劫前，無因自有。修習者：即窮心境之修習；能知者：以其見量有限，祗見二萬劫中，十方眾生，所有心境生滅。以心境皆屬行陰，皆有生滅；然生滅正是無常，而彼但見劫內，生滅滅生，咸皆循環，相續不斷，不曾散失。遂計心境二性，以為遍常，不計劫外無因，以為斷滅，與上科異也。</p>
<LNSP></LNSP>
<p class=KEPAN>丑二　四大計常</p>
<LNSP></LNSP>
<p class=VERSE>二者、是人，窮四大元。四性常住，修習能知，四萬劫中，十方眾生，所有生滅，咸皆體恆，不曾散失，計以為常。</p>
<LNSP></LNSP>
<p class=TEXT>二者、是人欲窮行陰，乘己見解，研窮四大，為變化之元。見一切萬法，皆從四大和合而成，遂計四大種性，本來常住。殊不知四大，亦屬唯識變現，其體本空，如虛空華。依之修習，能知四萬劫中，四萬劫外，則冥無所觀矣。其見量比前，增加一倍，十方眾生，所有生滅，皆從四大和合而成。而四大種性，既是常住，咸皆體性，周遍恆常，不曾散失。遂計四大之性為遍常。</p>
<LNSP></LNSP>
<p class=KEPAN>丑三　八識計常</p>
<LNSP></LNSP>
<p class=VERSE>三者、是人，窮盡六根，末那執受，心意識中，本元由處，性常恆故。修習能知，八萬劫中，一切眾生，循環不失，本來常住，窮不失性，計以為常。</p>
<LNSP></LNSP>
<p class=TEXT>三者、是人窮盡六根之中，所具之六識，並及末那之七識，恆審思量故，執受之八識，執持根身、器界、種子故。此由行人，乘己見解，窮心<ail>八識</ail>意<ail>七識</ail>識<ail>第六識</ail>中，根本元由，生起之處。殊不知是乃行陰，相續之由，而反妄計識性恆常之故。依此修習，能觀八萬劫中，一切眾生，死此生彼，展轉循環，不曾散失。遂謂從本以來，周遍常住；即以窮此循環不失之性，計以為周遍常住。《正脈》謂：特以所窮八識，法門深廣詳切，倍前四大故，所知劫數，亦倍前人。</p>
<LNSP></LNSP>
<p class=KEPAN>丑四　想盡計常</p>
<LNSP></LNSP>
<p class=VERSE>四者、是人，既盡想元，生理更無，流止運轉，生滅想心。今已永滅，理中自然，成不生滅，因心所度，計以為常。</p>
<LNSP></LNSP>
<p class=TEXT>四者、是人計想盡為常，以其既盡想陰根元，謂根本想陰，即第八識中動相。今想破動相已盡，露出行陰，生滅根元。生理：即生滅根元，猶如野馬，熠熠清擾，非是無流，彼謬謂更無流止，運轉施為，意以生滅想心，今已永滅，理中自然，成一種不生滅。殊不知行陰，正是第七種子，微細流注，實非真不生滅；不過因心路籌度，計為周遍常住。<kpDone>二詳釋其相竟。</kpDone></p>
<LNSP></LNSP>
<p class=KEPAN>子三　結成外論</p>
<LNSP></LNSP>
<p class=VERSE>由此計常，亡正遍知，墮落外道，惑菩提性。是則名為，第二外道，立圓常論。</p>
<LNSP></LNSP>
<p class=TEXT>由此之故，非是遍常，妄計遍常。亡正遍知者：不達行陰遷流，則亡正知；不悟萬法生滅，則亡遍知。墮落外道，執此為常；不知別有真常，菩提正覺之性。是則名為第二常見外道，立圓常論﹒<kpDone>二四種遍常竟。</kpDone></p>
<LNSP></LNSP>
<p class=KEPAN>癸三　四種顛倒　分三　子初　標由示墜</p>
<LNSP></LNSP>
<p class=VERSE>又三摩中，諸善男子，堅凝正心，魔不得便，窮生類本，觀彼幽清，常擾動元，於自他中，起計度者，是人墜入，四顛倒見，一分無常，一分常論。</p>
<LNSP></LNSP>
<p class=TEXT>此雙計常與無常也。又三摩中，諸善男子堅凝正心者：前二科云凝明，足顯定慧相資，此云堅凝，似偏屬於定。然雖似偏屬，乃是即慧之定，定力愈深，而堅固凝然不動。想陰十境，始終不起愛求，故曰正心。魔不得便，故得想破行現。研究眾生，十二種類，生滅深本，深本既現，但依耳根妙修，一味反聞照性，自可進破行陰；而乃觀察行陰，幽隱輕清，常時擾動；生滅之根元，既為諸動之根元，則自他依正，皆依之建立。由此於自他法中，起諸妄計籌度者，是人墜入，四顛倒見；顛倒見中，一分無常，一分常義。《合轍》云：平等性中，本無自他，而妄計自他；中道了義，迥絕二邊，而謬執斷常，非倒見而何哉？《正脈》云：四種顛倒，合前二計觀之，二無因，似觀劫外斷處，而計無常；四遍常，似觀劫內續處，而計是常；各皆單計而已。今此乃是雙計，常與無常也。</p>
<LNSP></LNSP>
<p class=KEPAN>子二　詳釋其相　分四　丑初　雙約自他</p>
<LNSP></LNSP>
<p class=VERSE>一者、是人，觀妙明心，遍十方界，湛然以為，究竟神我。從是則計，我遍十方，凝明不動，一切眾生，於我心中，自生自死。則我心性，名之為常；彼生滅者，真無常性。</p>
<LNSP></LNSP>
<p class=TEXT>一者、是人觀彼幽清，常擾動元，此是行陰，生滅根元；而計為妙明真心，遍滿十方世界。且以幽清常擾，不覺妄謂湛然，即不動義，自計最勝曰究竟，名為神我，此即外道二十五諦之最後一諦也。彼有定力，能觀八萬劫；八萬劫外，則冥然莫辨，遂立為冥諦。從冥諦生覺大，覺大生我心，我心生五微，五微生五大，五大生十一根，最後立一神我。謬計冥諦為能生，中間二十三法為所生。神我為能受用，中間二十三法為所受用。如彼論云：神我有知，能思慮故，我以思為性，受用大等二十三法。蓋是以第八識中，所含第七識種子，為神我也。既立神我，從是則計神我，遍滿十方，凝明不動，無生無滅，以故是常。以一切眾生，於我心中，自生自死，故是無常。此於自他處計常無常也。</p>
<LNSP></LNSP>
<p class=KEPAN>丑二　約他國土</p>
<LNSP></LNSP>
<p class=VERSE>二者、是人，不觀其心，遍觀十方，恆沙國土。見劫壞處，名為究竟，無常種性；劫不壞處，名究竟常。</p>
<LNSP></LNSP>
<p class=TEXT>二者、是人前觀自心，已知是常，故不復觀，又前於眾生，知是無常；而於國土，未知是否常住？故運心遍觀，十方恆沙國土，成壞不一。彼但見劫壞之處，三災起時，壞後見空；不知成住壞空，乃世界之劫運，空後還有成，便名為究竟無常種性。若見劫不壞處，不知暫時而住，不過二十小劫，便名為究竟真常種性。此以國土壞不壞，計為常無常也。《指掌疏》云：要知界性無二，成壞隨緣，若因有壞，而執無常，則菩薩灰嚴土之心；若因不壞，而執真常，則凡夫增戀世之志。邪見誤人，不可不知。</p>
<LNSP></LNSP>
<p class=KEPAN>丑三　約自身心</p>
<LNSP></LNSP>
<p class=VERSE>三者、是人，別觀我心，精細微密，猶如微塵，流轉十方，性無移改，能令此身，即生即滅，其不壞性，名我性常。一切死生，從我流出，名無常性。</p>
<LNSP></LNSP>
<p class=TEXT>三者、是人捨他觀自，於自己身心二途，分別而觀。別觀我心等：此觀心也。能令此身等：此觀身也。言精細微密者：此想破行現，指行陰根本也。別觀我心，是七識種子故曰精，流注莫見故曰細，虛受照應故曰微，行相幽隱效曰密，猶如微塵，為十二類眾生根本。此即外道所計之微細我也。第一科中神我，即廣大我也。依此微細我，起惑造業，隨業受報，流轉十方，而性無移改，此即大小不定我也。所受之報，有大小不定故。以上觀心，次觀身；能令此身，即生即滅者：前云業運每常遷於國土，能令此身，剎那變滅，故云即生即滅，其不壞性，即無移改之心性，名我性常。至於一切生死之身，從我流出，名無常性。此以自己身心計為常無常也。</p>
<LNSP></LNSP>
<p class=KEPAN>丑四　雙非自他</p>
<LNSP></LNSP>
<p class=VERSE>四者、是人，知想陰盡，見行陰流，行陰常流，計為常性，色受想等，今已滅盡，名無常性。</p>
<LNSP></LNSP>
<p class=TEXT>四者、是人通觀四陰，知色、受、想三陰已盡，見行陰現在遷流，以行陰相續，不斷而常流者，便計以為常住性。色受想等三陰滅盡，而無有者，故計以為無常性。此於四陰中，計常無常也。<kpDone>二詳釋其相竟。</kpDone></p>
<LNSP></LNSP>
<p class=KEPAN>子三　結成外論</p>
<LNSP></LNSP>
<p class=VERSE>由此計度，一分無常，一分常故，墮落外道，惑菩提性，是則名為第三外道，一分常論。</p>
<LNSP></LNSP>
<p class=TEXT>由此計度，自他依正，及陰等。各執不同，總不出一分無常，一分常論。以此雙計，故成顛倒。所以墮落外道，如僧佉論師等。《智論》云：諸法不應執常。常即無罪無福，無所傷殺，亦無施命，無縛無解，則無涅槃；若執無常，即是斷滅，亦無罪福，亦無增損功業，因緣果報亦失；是皆足以惑菩提性，是則名為第三外道一分常論。此偏言一分者，以二分中，以常為勝，顯獨重故。<kpDone>三四種顛倒竟。</kpDone></p>
<LNSP></LNSP>
<p class=KEPAN>癸四　四種有邊　分三　子初　標由示墜</p>
<LNSP></LNSP>
<p class=VERSE>又三摩中，諸善男子，堅凝正心，魔不得便，窮生類本，觀彼幽清，常擾動元，於分位中，生計度者，是人墜入，四有邊論。</p>
<LNSP></LNSP>
<p class=TEXT>又三摩中，文同上可知。於分位中，生計度者：溫陵曰：分位有四，謂三際分位，見聞分位，彼我分位，生滅分位。於四種分位中，生計度者，是人墜入四有邊論。文雖雙計，有邊無邊，理實但是邪計。邊見而已，非真得無邊理體，故以正教判之，但名有邊。</p>
<LNSP></LNSP>
<p class=KEPAN>子二　詳釋其相　分四　丑初　約三際</p>
<LNSP></LNSP>
<p class=VERSE>一者、是人，心計生元，流用不息。計過未者，名為有邊。計相續心，名為無邊。</p>
<LNSP></LNSP>
<p class=TEXT>一者、是人約分位計有邊無邊也。心計生元者：謂見行陰為十二類生，生滅根元，而現在遷流業用，循環不息。計過去已滅，未來未至，名為有邊；計現在相續，曾無間斷，名為無邊。既取現心續處，為無限際者，為無邊；則必以過未斷處，有限際者，為有邊。然心無限際者，以當念觀心，浩渺無涯岸之謂也。</p>
<LNSP></LNSP>
<p class=KEPAN>丑二　約見聞</p>
<LNSP></LNSP>
<p class=VERSE>二者、是人，觀八萬劫，則見眾生，八萬劫前，寂無聞見，無聞見處，名為無邊，有眾生處，名為有邊。</p>
<LNSP></LNSP>
<p class=TEXT>二者、是人約見聞以計有邊無邊也。以定力能觀八萬劫，則見眾生，生滅滅生，輪迴其處，八萬劫前，寂然無有聞見。彼但見無聞見處，冥然莫辨，邈無涯涘；不知惟是自己見聞不及，遂名為無邊之性。又但見有眾生處，生滅相續；不知惟是業緣，虛妄現起，遂名有邊之性。</p>
<LNSP></LNSP>
<p class=KEPAN>丑三　約彼我</p>
<LNSP></LNSP>
<p class=VERSE>三者、是人，計我遍知，得無邊性。彼一切人，現我知中，我曾不知，彼之知性；名彼不得，無邊之心，但有邊性。</p>
<LNSP></LNSP>
<p class=TEXT>三者、是人約彼我以計有邊無邊也。此由行人，觀己行陰，執為真我。遂計我能周遍了知，於諸法之中，得無邊之性。而彼一切眾生，皆現我知之中，我曾不知，彼知之性；名彼不得，無邊心性，但名有邊心性耳。</p>
<LNSP></LNSP>
<p class=KEPAN>丑四　約生滅</p>
<LNSP></LNSP>
<p class=VERSE>四者、是人窮行陰空，以其所見，心路籌度，一切眾生，一身之中，計其咸皆半生半滅。明其世界，一切所有，一半有邊，一半無邊。</p>
<LNSP></LNSP>
<p class=TEXT>四者、是人約生滅以計有邊無邊也。窮行陰空者：謂想陰既盡，行陰遷流，今以定力研窮，欲求其空<ail>即滅也</ail>。以在定中，覺得行陰滅，出定之時，覺得行陰生，不知是定功未至，若定功至，則行陰自空。如波瀾滅，化為澄水。今以其所見，用妄想心路籌度，謬謂一切眾生，一身之中，咸皆半生半滅。以一例諸，明世界所有一切皆是一半有邊，一半無邊，以生時覺得有邊，滅時覺得無邊故。<kpDone>二詳釋其相竟。</kpDone></p>
<LNSP></LNSP>
<p class=KEPAN>子三　結成外論</p>
<LNSP></LNSP>
<p class=VERSE>由此計度，有邊無邊，墮落外道，惑菩提性，是則名為，第四外道，立有邊論。</p>
<LNSP></LNSP>
<p class=TEXT>由此妄心計度，有邊無邊，墮落外道，成其伴侶，以其邊則非中，故迷惑中道，菩提正性。是則名為第四外道，立有邊論。<kpDone>四四種有邊竟。</kpDone></p>
<LNSP></LNSP>
<p class=KEPAN>癸五　四種矯亂　分三　子初　標由示墜</p>
<LNSP></LNSP>
<p class=VERSE>又三摩中，諸善男子，堅凝正心，魔不得便。窮生類本，觀彼幽清，常擾動元，於知見中，生計度者，是人墜入，四種顛倒，不死矯亂，遍計虛論。</p>
<LNSP></LNSP>
<p class=TEXT>又三摩中，文同上可知。於知見中，生計度者：謂以彼定中，所知所見，不能決擇明了，而妄生周遍計度也。是人墜入四種顛倒之見。不死者：外道計無想天，為不死天。一生不亂答人，死後當生彼天。若實不知，而輒答者，恐成矯亂；故有問時，答言秘密言詞，不應皆說，或不定答。佛法訶云：此真矯亂。《灌頂》云：邪分別性，故名遍計；都無實義，故云虛論。</p>
<LNSP></LNSP>
<p class=KEPAN>子二　詳釋其相　分四　丑初　八亦矯亂</p>
<LNSP></LNSP>
<p class=VERSE>一者、是人，觀變化元，見遷流處，名之為變。見相續處，名之為恆。見所見處，名之為生。不見見處，名之為滅。相續之因，性不斷處，名之為增。正相續中，中所離處，名之為減。各各生處，名之為有。互互亡處，名之為無。以理都觀，用心別見。有求法人，來問其義，答言我今，亦生亦滅，亦有亦無，亦增亦減，於一切時，皆亂其語，令彼前人，遺失章句。</p>
<LNSP></LNSP>
<p class=TEXT>一者、是人以生滅行陰分別，而成八種邪見。觀變化元者：以想盡行現，進觀行陰，為變化之根元，其體即是遷流。既有遷變流轉，故即名為變。雖有遷變，而卻前後相續，有相續則無斷絕，故即名為恆<ail>即常也</ail>。此變恆一對也。見所見處，名之為生者：於八萬劫內，能見所見之處，似為眾生生，故即名為生。不見見處，名之為滅者：於八萬劫外，不能見所見之處，似是眾生滅，故即名為滅。此生滅一對也。相續之因，性不斷處者：此又於生滅之中，別起有因之計，如前行陰已滅，後行陰未生，中間必有相續之因，然相續即中有身，其體即是識陰，以彼不知，行陰之外，別有識陰，但見其性不斷處，似多出一法，名之為增。正相續中，必有缺乏之處，如出入之息，相續而缺中交是也，缺少即名為減。此增減一對也。又各各生處，名之為有者：因觀眾生，各各生處，以生為有，故遂名為有。見互互無處，以滅為無，故遂名為無。此有無一對也。如上八種，雖則以行陰之理，統而觀之，而行人用心，差別而見，前後不一，無有正知正見。有求法人來問修證之義，答言我今亦生亦滅，亦有亦無，亦增亦減。蓋亦者，兩可之詞，顯其不墮偏執。殊不知，中無主宰，於一切時，皆亂其語。正墮矯亂論議，文少亦變亦恆一對。令彼前人，遺失章句者：指前來問話之人；答者既兩可莫決，而聽者自然遺失章句也。</p>
<LNSP></LNSP>
<p class=KEPAN>丑二　惟無矯亂</p>
<LNSP></LNSP>
<p class=VERSE>二者、是人，諦觀其心，互互無處，因無得證，有人來問，惟答一字，但言其無，除無之餘，無所言說。</p>
<LNSP></LNSP>
<p class=TEXT>二者、是人諦觀其心者：於生類中，諦觀行陰之心。互互無處，因無得證者：謂悟得一切法皆無也。有人來問，惟答其無，除無之外，無所言說也。</p>
<LNSP></LNSP>
<p class=KEPAN>丑三　惟是嬌亂</p>
<LNSP></LNSP>
<p class=VERSE>三者、是人，諦觀其心，各各有處，因有得證，有人來問，惟答一字。但言其是，除是之餘，無所言說。</p>
<LNSP></LNSP>
<p class=TEXT>因有得證者：念生後必有滅相，滅後必有生相。從此證得，一切皆有；是即有也。餘可知。</p>
<LNSP></LNSP>
<p class=KEPAN>丑四　有無矯亂</p>
<LNSP></LNSP>
<p class=VERSE>四者、是人，有無俱見，其境枝故，其心亦亂，有人來問，答言亦有，即是亦無，亦無之中，不是亦有，一切矯亂，無容窮詰。</p>
<LNSP></LNSP>
<p class=TEXT>四者、是人觀察行陰，有無俱見。既見其念念生處，又見其念念滅處；其境如木分為兩枝，其心亦復不定<ail>亂也</ail>。有人來問，即答，見亦有即是亦無者：以生者必歸於滅。亦無之中不是亦有者：以滅者不定更生。一切矯亂，無容窮詰者：矯者：執拗不順於理。亂者：心無主正。《寶鏡疏》云：此中第一、第四，言皆兩可，亂義為多，而終非順理，亦兼於矯也。第二、第三，言惟一偏，矯義為多，而終非主正，同歸於亂也。故總結云：一切矯亂，無容窮究詰問者也。<kpDone>二詳釋其相竟。</kpDone></p>
<LNSP></LNSP>
<p class=KEPAN>子三　結成外論</p>
<LNSP></LNSP>
<p class=VERSE>由此計度，矯亂虛無，墮落外道，惑菩提性。是則名為，第五外道，四顛倒性，不死矯亂，遍計虛論。</p>
<LNSP></LNSP>
<p class=TEXT>虛無者：虛妄邪計，無有實義。墮落外道，迷惑菩提真性，是則名為，第五外道。迷正知見，立邪知見，故曰四顛倒性。結名遍計虛論者：此人周遍計度，如執繩為蛇，皆至虛至妄之論也。<kpDone>五四種矯亂竟。</kpDone></p>
<LNSP></LNSP>
<p class=KEPAN>癸六　有十六相　分三　子初　標由示墜</p>
<LNSP></LNSP>
<p class=VERSE>又三摩中，諸善男子，堅凝正心，魔不得便，窮生類本，觀彼幽清，常擾動元，於無盡流，生計度者，是人墜入，死後有相，發心顛倒。</p>
<LNSP></LNSP>
<p class=TEXT>又三摩中，文同上可知。於無盡流者：行陰相續無盡，遷流不息。生計度者：即計此行陰，為諸動之元，將來能生諸動，遂計色、受、想三，即現前已滅，將來必生，故曰是人墜入，死後有相，發心顛倒。《正脈》云：真悟無生，了知初生即有滅，是知生尚空洞無相，何說死後，豈可妄計有相耶？</p>
<LNSP></LNSP>
<p class=KEPAN>子二　詳釋其相</p>
<LNSP></LNSP>
<p class=VERSE>或自固身，云色是我。或見我圓，含遍國土，云我有色。或彼前緣，隨我回復；云色屬我。或復我依，行中相續，云我在色。</p>
<LNSP></LNSP>
<p class=TEXT>此即外道，六十二見中四計也。一者：或自堅持，固守此身形，云四大之色，皆是我故，此計即色是我也。二者：或見我性圓融，含遍十方國土，云我有色，此計我大色小，色在我中也。三者：或彼前緣，即謂眼前之色。隨我回復者：咸皆隨我迴旋往復，即運用也﹒云色屬我者：色既屬我，顯是我所，非即我矣，此計離色是我也。四者：或復我依行陰之中，遷流相續，云我即在色中；以行陰相續之相，即是色陰，此計色大我小，我在色中也。</p>
<LNSP></LNSP>
<p class=VERSE>皆計度言，死後有相，如是循環，有十六相。</p>
<LNSP></LNSP>
<p class=TEXT>謂色身雖死，我猶現在，色陰既爾，餘三亦然。如是循環，四四共有十六相。</p>
<LNSP></LNSP>
<p class=VERSE>從此或計，畢竟煩惱，畢竟菩提，兩性並驅，各不相觸。</p>
<LNSP></LNSP>
<p class=TEXT>上因見行陰無盡，遂計前三陰，亦復無盡，同成有相。此更轉計，一切諸法，無不皆然。煩惱攝盡染法，菩提攝盡淨法，則煩惱菩提，理亦如是。煩惱畢竟是煩惱，菩提畢竟是菩提，決無更改。由是真妄兩性並驅，即並行不悖，各各不相抵觸也。<kpDone>二詳釋其相竟。</kpDone></p>
<LNSP></LNSP>
<p class=KEPAN>子三　結成外論</p>
<LNSP></LNSP>
<p class=VERSE>由此計度，死後有故，墮落外道，惑菩提性，是則名為，第六外道，立五陰中，死後有相，心顛倒論。</p>
<LNSP></LNSP>
<p class=TEXT>由此計度，死後有相，所以墮落外道，有十六相，真到底是真，妄到底是妄，真妄各立，無有轉煩惱之妄法，成菩提之真性，故曰惑菩提性，是則名為，第六外道。立五陰中，死後有相：通結五陰，惟在前四；雖在前四，義惟行陰耳﹒依斯立論，從心顛倒，正所謂心魔作祟，其奈之何？<kpDone>六十六有相竟。</kpDone></p>
<LNSP></LNSP>
<p class=KEPAN>癸七　八種無相　分三　子初　標由示墜</p>
<LNSP></LNSP>
<p class=VERSE>又三摩中，諸善男子，堅凝正心，魔不得便。窮生類本，觀彼幽清，常擾動元，於先除滅，色受想中，生計度者。是人墜入，死後無相，發心顛倒。</p>
<LNSP></LNSP>
<p class=TEXT>又三魔中，文同上可知。於先除滅，色受想中者：見前三已滅，生妄計籌度，前三先有今無，例知行陰現有，將來亦應滅無。因計死後，終歸斷滅故，是人墜入，死後無相。《正脈》云：此與上敵體相翻，故變有成無，蓋上睹未滅之行陰，見其無盡，而因前三，並萬法，皆當無盡。此睹已滅之前三，見其無相，而因計行陰，並萬法，皆當無相也。發心顛倒者：違佛教修因證果之誠言，成外道虛無斷滅之妄論，故曰發心顛倒。</p>
<LNSP></LNSP>
<p class=KEPAN>子二　詳釋其相</p>
<LNSP></LNSP>
<p class=VERSE>見其色滅，形無所因；觀其想滅，心無所繫，知其受滅，無復連綴，陰性銷散，縱有生理，而無受想，與草木同。</p>
<LNSP></LNSP>
<p class=TEXT>色，四大之色；形，一身之形。形因色有，見其四大之色滅，則形無所因矣。想為意識之想，心為意根之心，心因想繫，觀其意識之想滅，則心無所繫矣。色居受陰之前，心居受陰之後。有受居中，則色心可以連綴；知其受陰一滅，則色心無復連綴矣。據此前三陰之性，既已銷亡散滅，縱有行陰，雖是生理，而無受想，則無知覺，與草木同。溫陵曰：陰性銷散，謂色、受、想滅也。生理即行，謂無受、想，則行亦滅也。</p>
<LNSP></LNSP>
<p class=VERSE>此質現前，猶不可得，死後云何，更有諸相？因之勘校，死後相無，如是循環，有八無相。</p>
<LNSP></LNSP>
<p class=TEXT>此質指現陰色心，非獨指色陰也。今在定中，見四陰現在皆無相可得，死後云何更有諸相耶？因之勘驗已滅，而知現在未滅，比校將來，死後陰相，一定是無。如是循環，往復推檢，每一陰生前死後皆無相，而色、受、想、行四陰，共有八無相。</p>
<LNSP></LNSP>
<p class=VERSE>從此或計，涅槃因果，一切皆空，徒有名字，究竟斷滅。</p>
<LNSP></LNSP>
<p class=TEXT>現前質空無修因，死後相空無證果，從此或計涅槃因果，世出世法，一切皆空。徒有名字，終無實體，究竟皆歸於斷滅也。斷滅是大邪見，撥無因果。以一切諸法，皆不離因果。所謂豁達空，撥因果，莽莽蕩蕩招殃禍。<kpDone>二詳釋其相竟。</kpDone></p>
<LNSP></LNSP>
<p class=KEPAN>子三　結成外論</p>
<LNSP></LNSP>
<p class=VERSE>由此計度，死後無故，墮落外道，惑菩提性。是則名為，第七外道，立五陰中，死後無相，心顛倒論。</p>
<LNSP></LNSP>
<p class=TEXT><kpDone>七八種無相竟。</kpDone></p>
<LNSP></LNSP>
<p class=KEPAN>癸八　八種俱非　分三　子初　標由示墜</p>
<LNSP></LNSP>
<p class=VERSE>又三摩中，諸善男子，堅凝正心，魔不得便，窮生類本，觀彼幽清，常擾動元，於行存中，兼受想滅，雙計有無，自體相破，是人墜入，死後俱非，起顛倒論。</p>
<LNSP></LNSP>
<p class=TEXT>又三摩中，至常擾動元，同上可知。《正脈》云：於行存中者：見行陰未滅，區宇宛在也。兼受想滅者：見前三已滅，體相全空也。雙計有無者：於存計有，於滅計無也。自體相破者：以行陰之有，破前三之無，以前三之無，破行陰之有也。末言墜俱非者：以破無則成非無，破有則成非有也。起顛倒之論矣。</p>
<LNSP></LNSP>
<p class=KEPAN>子二　詳釋其相</p>
<LNSP></LNSP>
<p class=VERSE>色受想中，見有非有，行遷流內，觀無不無。</p>
<LNSP></LNSP>
<p class=TEXT>此正釋成自體相破之義。謂前三已滅，故色、受、想中，見行陰之有，亦即同滅，而非有矣。後一猶存，故行遷流內，觀三陰之無，亦即同有，而非無矣。</p>
<LNSP></LNSP>
<p class=VERSE>如是循環，窮盡陰界，八俱非相，隨得一緣，皆言死後，有相無相。</p>
<LNSP></LNSP>
<p class=TEXT>如是循環，窮盡陰界者：謂如是循環，由後觀前，由前觀後，窮盡色、受、想、行，四陰界限，有無俱非，成八俱非相；即非有色、受、想、行，非無色、受、想、行也。隨得一緣者：隨舉一陰，為所緣時，皆言死後非有相非無相也。</p>
<LNSP></LNSP>
<p class=VERSE>又計諸行，性遷訛故，心發通悟，有無俱非，虛實失措。</p>
<LNSP></LNSP>
<p class=TEXT>諸行是指萬法，非獨指行陰，此下例成，萬法之性，悉皆遷變淆訛，有既非有，無亦非無，於此盡知盡見。心發通悟者：非真通悟，增長邪知見解，有無俱非。設有人問曰：孰虛孰實？亦莫能施對，故曰：虛實失措。<kpDone>二詳釋其相竟。</kpDone></p>
<LNSP></LNSP>
<p class=KEPAN>子三　結成外論</p>
<LNSP></LNSP>
<p class=VERSE>由此計度，死後俱非，後際昏瞢，無可道故，墮落外道，惑菩提性。是則名為，第八外道，立五陰中。死後俱非，心顛倒論。</p>
<LNSP></LNSP>
<p class=TEXT>由此計度，以生前例之死後，皆是非有非無。後際昏瞢，即是杳冥，無正理之可說，道有不得，道無不得，此明有無俱非，皆不可道之故，墮落外道，惑菩提之正性，是則名為，第八外道。立五陰中，死後俱非，真是從心顛倒，而立論矣。<kpDone>八八俱非相竟。</kpDone></p>
<LNSP></LNSP>
<p class=KEPAN>癸九　七際斷滅　分三　子初　標由示墜</p>
<LNSP></LNSP>
<p class=VERSE>又三摩中，諸善男子，堅凝正心，魔不得便。窮生類本，觀彼幽清，常擾動元，於後後無，生計度者，是人墜入，七斷滅論。</p>
<LNSP></LNSP>
<p class=TEXT>又三摩中，至常擾動元，同上可知。於後後無，生計度者：溫陵曰：見行陰念念滅處，名後後無；由是妄計，生人天七處，後皆斷滅。此與第七無相，而起計不同。彼由前三，此由行陰；又彼推過去，以定死後，此觀未來，念念成滅。故計處處，有斷滅處也。</p>
<LNSP></LNSP>
<p class=KEPAN>子三　詳釋其相</p>
<LNSP></LNSP>
<p class=VERSE>或計身滅，或欲盡滅，或苦盡滅，或極樂滅，或極捨滅。</p>
<LNSP></LNSP>
<p class=TEXT>七處斷滅：或計身滅，即四洲、六欲二處。或欲盡滅，即初禪，離生喜樂地，已離欲界之生，欲染已盡故。或苦盡滅，即二禪，定生喜樂地，極喜無憂故。或極樂滅，即三禪，離喜妙樂地，樂有終盡故。或極捨滅，即四禪，捨念清淨地，捨覺觀喜樂故。併四空天，捨色質之礙故。</p>
<LNSP></LNSP>
<p class=VERSE>如是循環，窮盡七際，現前消滅，滅已無復。</p>
<LNSP></LNSP>
<p class=TEXT>如是循環，推窮極盡七際，現前悉歸消滅，是七處皆現斷滅，則知死後未來，更無復生之事。<kpDone>二詳釋其相竟。</kpDone></p>
<LNSP></LNSP>
<p class=KEPAN>子三　結成外論</p>
<LNSP></LNSP>
<p class=VERSE>由此計度，死後斷滅，墮落外道，惑菩提性，是則名為，第九外道，立五陰中，死後斷滅，心顛倒論。</p>
<LNSP></LNSP>
<p class=TEXT><kpDone>九七際斷滅竟。</kpDone></p>
<LNSP></LNSP>
<p class=KEPAN>癸十　五現涅槃　分三　子初　標由示墜</p>
<LNSP></LNSP>
<p class=VERSE>又三摩中，諸善男子，堅凝正心，魔不得便，窮生類本，觀彼幽清，常擾動元，於後後有，生計度者，是人墜入，五涅槃論。</p>
<LNSP></LNSP>
<p class=TEXT>又三摩中，至常擾動元，同上可知。於後後有者：此與上科相翻，前以行陰，念念遷流不住，因不住則後必有滅。此以行陰，念念相續無間，因無間，則後必是有，故曰於後後有。當有實果，必不滅無也。是人墜入，五涅槃論者：不待灰身泯智，而入涅槃，即於現在所計五處，即是涅槃。</p>
<LNSP></LNSP>
<p class=KEPAN>子二　詳釋其相</p>
<LNSP></LNSP>
<p class=VERSE>或以欲界，為正轉依，觀見圓明，生愛慕故；或以初禪，性無憂故；或以二禪，心無苦故；或以三禪，極悅隨故；或以四禪，苦樂二亡，不受輪迴，生滅性故。</p>
<LNSP></LNSP>
<p class=TEXT>此計五處，現在生處，即為涅槃。顯非一人，遍計五處，各隨所見，或計一處而已。欲界指六欲天，非指一天也。為正轉依者：妄計為真涅槃之境，以涅槃乃佛教，轉生死依涅槃之號也。此如仙家，計六欲天上，無生死耳。此句應通後之四處，每處皆當有之。何以欲界，為正轉依？觀見圓明，生愛慕故。以前想陰既破，圓定發明，以初得天眼，普觀天光，清淨莊嚴，迥超日月之明，且離人間之穢濁，以故心生愛慕，遂計此境，為現在涅槃也。或以初禪，離生喜樂地，苦惱不逼，計為現在涅槃也。或以二禪，定生喜樂地，憂愁不逼，計為現在涅槃也。今謂初禪無憂，二禪無苦者，疑翻譯之誤倒耳。或以三禪，離喜妙樂地，極悅隨者：謂極喜悅，得大隨順，計為現在涅槃也。或以四禪，捨念清淨地，修捨定，雙捨苦樂，二者皆亡。遂謂三災不到，不受輪迴，生滅性故，計為現在涅槃也。</p>
<LNSP></LNSP>
<p class=VERSE>迷有漏天，作無為解五處安隱，為勝淨依，如是循環，<kpDone>五處究竟。</kpDone></p>
<LNSP></LNSP>
<p class=TEXT>五處，皆在有漏天中，今迷有漏天，竟作涅槃無為解。五處安隱者：以五處既誤作涅槃無為，遂以為安隱之家鄉矣！為勝淨依者：為最勝清淨者之所依處，最勝清淨，即佛也，佛依涅槃故。如是自下向上，展轉推觀，有循環義。五處究竟者：推觀五處，謬謂皆是無上極果也。《正脈》云：初於六欲，乍離人間之塵穢，而妄謂真淨。次於初禪、二禪。乍離下界之憂苦，而妄謂真樂。次於三禪，乍得隨順自在，而妄謂真我。次於四禪，暫得三災不壞，而妄謂真常，不生滅也。此正於無常、苦空、無我、不淨中，而妄計常、樂、我、淨也。<kpDone>二詳釋其相竟。</kpDone></p>
<LNSP></LNSP>
<p class=KEPAN>子三　結成外論</p>
<LNSP></LNSP>
<p class=VERSE>由此計度，五現涅槃，墮落外道，惑菩提性，是則名為，第十外道，立五陰中，五現涅槃，心顛倒論。</p>
<LNSP></LNSP>
<p class=TEXT>五現涅槃者：計此五處，皆現在涅槃，現受寂滅之樂，不待將來者也。墮落外道，惑菩提性者：菩提、涅槃二種，是如來智、斷二果。今既認妄為真，將必以真為妄，故曰惑菩提性，是則名為，第十外道。立五陰中，五現涅槃，乃是從心顛倒，妄計而立論耳。<kpDone>二中間十計竟。</kpDone></p>
<LNSP></LNSP>
<p class=KEPAN>壬三　結害囑護　分三　癸初　示因交互</p>
<LNSP></LNSP>
<p class=VERSE>阿難！如是十種，禪那狂解，皆是行陰，用心交互，故現斯悟。</p>
<LNSP></LNSP>
<p class=TEXT>溫陵曰：前云禪那現境，乃天魔候得其便；此云禪那狂解，乃心魔自起深孽；凡見道不真，多歧妄計，皆即狂解，是謂心魔，最宜深防也。皆是行陰，用心交互者：皆是想破行現，用定慧力，趣真斷妄，正當真妄交攻之時，互為勝負，故現斯悟。斯悟：即狂解也。</p>
<LNSP></LNSP>
<p class=TEXT>《正脈疏》云：然通論十種狂解，不出斷、常、空、有，四字而已。且前五屬斷、常，後五屬空、有。第一斷見，第二常見，第三雙亦，第四、第五，皆充廣雙亦也。問：何無雙非？答：斷常皆過，若雙非，則為離過正見，非外道也。第六執有，第七執空，第八雙非。問：此何不為離過正見？答：有空不定是過，因偏方始生過，且此雙非，蓋指後陰昏瞢，不定有無，非是雙遮之中道，故非正見。第九推廣畢竟斷空，第十推廣畢竟滯有，若更以空有，攝入斷常，仍惟斷常二見而已。</p>
<LNSP></LNSP>
<p class=KEPAN>癸二　迷則成害</p>
<LNSP></LNSP>
<p class=VERSE>眾生頑迷，不自忖量，逢此現前，以迷為解，自言登聖，大妄語成，墮無間獄。</p>
<LNSP></LNSP>
<p class=TEXT>頑迷者：謂頑癡成性，難入正悟。迷惑覆心，易生狂解，由其不自己思忖量度，我何人斯，逢此現前，以迷惑為解悟，未證言證，自言登聖，僭稱果位，大妄語之業既成，其必墮無間地獄矣，誠為可惜！夫修行而至想破行現，外魔無可奈何，不知幾經歲月；如穿衣者，脫卻面上三層，只剩二層，功已過半，而乃妄言，登聖致墮，豈不悲哉！</p>
<LNSP></LNSP>
<p class=KEPAN>癸三　囑令保護</p>
<LNSP></LNSP>
<p class=VERSE>汝等必須，將如來語，於我滅後，傳示末法，遍令眾生，覺了斯義，無令心魔，自起深孽，保持覆護，消息邪見。</p>
<LNSP></LNSP>
<p class=TEXT>此囑作摧邪知識，蓋令未起者勿起，已起者速滅。囑阿難云：汝及在會眾等，必須將如來語，於我滅度之後，傳示末法，以去聖時遙，魔強法弱。遍令眾生，覺了斯義者：謂覺察瞭然明白斯十種狂解之義，既能覺了，自能辨識，邪正分明。妄念纔萌，即當以正定拒之。無令者：禁止之辭。心魔自起深孽，心魔：即十種狂解，謂外魔雖不能擾，無令自己心魔，自起深孽。孽者：禍之萌也，以能為地獄因故。書曰：天作孽，猶可違；自作孽，不可活。今云自起者，正是自作孽耳。上是教未起者勿起。保持覆護，消息邪見者：是教已起者速滅也。保持禪定，覆護進修，消息邊邪之見矣。</p>
<LNSP></LNSP>
<p class=VERSE>教其身心，開覺真義，於無上道，不遭枝岐，勿令心祈，得少為足，作大覺王，清淨標指。</p>
<LNSP></LNSP>
<p class=TEXT>此囑作趣真導師，是教其未生正智令生也。身心體察，真如實義，回然不屬於斷常空有；但一念不生，回光照性，中中流入，於無上佛道，不遭枝歧。木旁出曰枝，路曲分曰歧，皆非正直之本。勿令心中祈求，得少為足。蓋遭枝歧，即墮外道；得少為足，便入小乘。故囑當機，作大覺王，清淨標指。一念不生曰清淨，疾趣無上菩提，為大覺王，標榜人天，示作成佛指南而已。<kpDone>四行陰魔相竟。</kpDone></p>
<LNSP></LNSP>
<p class=TEXT align=right>楞嚴經講義第二十三卷終　</p>
<LNSP></LNSP>
</div>
<div class=endImage title="UTF-8 encoded"></div>
</body>
</html>

