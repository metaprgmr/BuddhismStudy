<html>
<head>
<meta http-equiv=Content-Type content="text/html; charset=utf-8">
<link rel="stylesheet" href="../books/book.css">
<script src="../mybfnn.js"></script>
</head>

<script>
docInfo.writeDoc('大佛頂首楞嚴經攝論', `
/TEXT030C/太虛大師著
/TEXT030C/──民國三、四年在普陀作──

/TEXTC/<a#a0">一 判攝本經文義分</a>
/TEXTC/<a#a0">二 會較餘部文義分</a>
/TEXTC/<a#a0">三 別明當部要義分</a>
/TEXTC/<a#a0">四 散釋艱文澀義分</a>

<b>頂禮如來藏，滿分正覺者，</b>
<b>願仗加持力，攝顯深經義，</b>
<b>迴施諸有情，共入遍知海！</b>

問曰：本經自度震旦，說之者已無慮百師，今造攝論意何所為？且了義教有多經論，曷不擇之大藏，開所未開，乃獨取義已大明之本經，增枝業之辭乎？答曰：略有六意造此攝論：嘗攷諸師說本經者，多列文逐句以疏解（諸解皆是），或斷章取義以發明（若中峰或問、雲棲摸象等），今欲用懸判簡要之辭，攝全經周圓之義，令但聞略說者總持無遺，一也。諸師多依此經以彰自宗（若賢首宗、天台宗等），或排餘說以局當部（若正脈等），今欲提教綱張弛之綱，顯法門開合之巧，令遍究大藏者通達無壅，二也。本經有多當部要意，諸師泛露一斑，覽者難窺全豹，今咸各別提清，令應從本經部門入道者得專修習，三也。本經有多艱文澀義，諸師懸解多歧，覽者終泣亡羊，今略疏通抉擇，令凡從本經文相懷疑者悉臻明了，四也。本經於震旦人根有深因緣，未至而天台殷勤拜求，已度則歷代廣共宏揚，隨緣利導，信解易成，說之不厭重煩，五也。本經於震旦佛法，得大通量（吾別有論，嘗謂震旦佛法，純一佛乘，歷代宏建，不出八宗：曰少林、曰廬山、曰南山、曰開元、曰天台、曰清涼、曰慈恩、曰嘉祥，約其行相別之，則禪、淨、律、密、教是也。然一部中兼該禪、淨、律、密教五，而又各各專重，各各圓極，觀之諸流通部既未概見，尋之一大藏教蓋亦希有；故唯本經最得通量。雖謂震旦所宏宗教，皆信解本經、證入本經者可也），未嘗有一宗取為主經，未嘗有一宗貶為權教，應量發明平等普入，觀之不妨互異，六也。

已明造論因由，次說立論分齊。論有四分：一、判攝本經文義分，二、會較餘部文義分，三、別明當部要意分，四、散釋艱文澀義分。

/SECTION:a01/一　判攝本經文義分

云何判攝本經文義？說契經者，皆判三分：曰甲一、經序分，曰甲二、經宗分，曰甲三、經益分（註一）。經序、經益，悉照常途。今但取經宗分論之，從初卷阿難見佛頂禮悲泣、至十卷知有涅槃不戀三界是也。若略能詮層次，純約所詮分齊，則可平分五品：一者、破妄惑開圓悟而頓獲真菩提心；二者、違現業趣實證而專修佛三摩提；三者、轉異熟成法身而直詣妙莊嚴海；四者、示七趣妄報扶律令遠離業苦；五者、辯五陰妄境扶禪令淨除惑業。經宗全義，亦已攝盡。或但為二：一者、理悟頓成（至圓通門章盡是也）；二者、事修漸證。或復作四：一者、證悟（前三卷是）；二者、悟修（四卷初起盡圓通章）；三者、修證（菩提路章）；四者證成。又分為三：一者、法性身真淨因（至四卷方悟神珠非從外得是）；二者、受用身智斷因（至八卷能除六品微細煩惱是）；三者、變化身慈悲因（盡經宗分）。又分為三：一者、真性菩提；二者、實智菩提；三者、方便菩提（分齊同上）。又分為三：一者、實相般若（至四卷心悟實相得未曾有是）；二者、觀照般若（盡圓通章）；三者、文字般若（盡經宗分）。然未明文相生起之序，義門關屬之脈，雖依此亦可見本經大意，欲令文義全暢，則應先剖經宗為三。

乙一、頓問頓答，懸示始終全義（從阿難見佛頂禮悲泣、至中間永無諸委曲相是也）。

丙一、曷為問中頓問一經全義？此有捨、取二門。捨門又二：一、恨徒聞無功，不能脫自業障：蓋未深悟實相，親見本心，縱使說空說有、說事說理、說聖說凡、說因說果決定明了，遠離錯謬；然而用生滅心辯淨圓覺，彼淨圓覺亦同輪轉。故雖緣聽佛音，憶持佛言，亦復不得真如法性，但益虛妄想相；譬蛇吞草，唯成毒汁。初卷文曰：『所以多聞未得無漏』。又曰：『如汝今者承聽我法，此則因聲而有分別』。又曰：『是故汝今雖得多聞，不成聖果』。又曰：『今日乃知雖有多聞，若不修行，與不聞等』。二卷文曰：『汝等尚以緣心聽法，此法亦緣，非得法性』。又曰：『汝雖強記，但益多聞，如說藥人，真藥現前不能分別』。四卷文曰：『雖復憶持十方如來十二部經清淨妙理，如恆河沙，祇益戲論，汝雖談說因緣、自然決定明了，人間稱汝多聞第一，以此積劫多聞熏習，不能免離摩登伽難』。又曰：『汝雖歷劫憶持如來秘密妙嚴，不如一日修無漏業』。六卷偈曰：『汝聞微塵佛，一切秘密門，欲漏不先除，畜聞成過誤。將聞持佛佛，何不自聞聞！聞非自然生，因聲有名字，旋聞與聲脫，能脫欲誰名』。七卷文曰：『求多聞故，未證無為』。又曰：『我輩愚鈍，好為多聞』。咸是貫徹此之一恨。是故心無退志，或承過，或願修，佛得施教。或責過，或勸修，訶離教解，趣進修證，無尚茲矣。多聞既然，應知多智、多辨、多識等亦如是。故此章中阿難雖瞻如來勝相發心，亦成顛倒想相。然非使之塞耳抉目，貴令見性趨修而已。在已得隨順觸證法性者，聞而無聞，無聞而聞，聞聞圓離，聞聞全彰。而聞即思修，思修增聞者，亦必能漸由隨順而得觸證乎法性。至夫起凡情之信，廣寡學之心，一歷聞根，皆成佛種，聽法功德，甯可思議！不得此意，一向無聞，雖勸修闇證，猶墮無聞比丘。與世尊之大哀，若虛度空過，永成無性闡提，淪長夜又奚疑！且十卷結文曰：『阿難聞佛示誨，憶持無失』。與前所訶聞持秘嚴，亦何別哉？故知貴乎契法性耳。又阿難選旋聞圓通，亦憑其積生多聞之力勝，故旋聞之功用亦勝；從聞思修，契入法性，則淨極光通達，寂照含虛空，摩登伽在夢，誰能留汝形哉！聞之一字，誠本經之大關鍵已。

二、厭小乘無力，不能救人魔難：如來說咒，文殊往捄，而阿難平昔同住諸小聖，曾不覺知（唯佛常知恆沙界外，一滴之雨亦明頭數。諸小乘聖雖得六通，要須入定觀察乃有所知，且其所知亦屬有限），況能施拯？又阿難侍佛修小乘多年，欲漏依然未斷，則小乘果亦非易成。與其修難成而無力之乘，曷若迴心勤求乎無上菩提哉！此其所以厭小乘也。逮三卷末，阿難一悟真菩提心，便能發願普度眾生。又曰：『自未得度先願度人』。乃至曰：『汝等必須將如來語傳示末法，開悟斯義，無令天魔得其方便，保綏覆護，成無上道』等；皆以反顯纔入大乘，便得救人之力用也。二卷文曰：『汝等聲聞狹劣無識』。三卷文曰：『汝先厭離聲聞、緣覺諸小乘法』。四卷文曰：『我等會中登無漏者，雖盡諸漏，尚紆疑悔』。又曰：『令汝會中定性聲聞及諸一切迴向上乘阿羅漢等，皆獲一乘寂滅場地』。又曰：『汝纔舉心，塵勞先起。由不勤求無上覺道，愛念小乘，得少為足』。又曰：示我會中諸蒙暗者，捐舍小乘』。又曰：『哀憫會中緣覺、聲聞』。乃至十卷文曰：『聲聞、緣覺，不成增進』。咸是照應此之一厭者也。

取門亦二：一、求大果菩提：此與厭小乘相翻也。三卷偈曰：『願今得果成寶王，還度如是恆沙眾，令我早登無上覺，於十方界坐道場』！即是確立此一求也。二卷文曰：『休得疲怠妙菩提路』。三卷文曰：『由汝發心勤求無上菩提，故今為汝開示第一義諦』。四卷文曰：『菩提涅槃尚在遙遠』。又曰：『汝等決定發菩提心』。又曰：『汝等必欲發菩提心』。乃至九卷文曰：『汝等有學緣覺、聲聞，今日迴心趣大菩提無上妙覺』。皆是提醒此一求也。

二、懇初修方便：此與恨徒聞相翻也。經中阿難屢請如來廣示，文相甚著，不繁引。約而言之，初則未悟本菩提心令悟本菩提心，悟則不謬正因。次則未修真圓通門令修真圓通門，修則不滯本悟。次則未識妙莊嚴路令識妙莊嚴路，識者不生上慢。次則令知七趣生報，知者不昧因果，而謹潔正戒。次則令覺五陰魔境，覺則不落邪歧而速入圓明。至三卷終，是令阿難得菩提心。從四卷起，是令阿難入遍知海。云入遍知海者，令至成佛，得究竟無疑惑地；所謂初心菩薩，能盡知諸佛秘密藏也。復次菩提心者，涅槃妙心也；遍知海者，正法眼藏也。故阿難曰：『我今已悟成佛法門，是中修行，得無疑惑』。又曰：『頓悟禪那，修進聖位』。此所以本經一名救護親因度脫阿難、及此會中性比丘尼得菩提心入遍知海也。阿難實猶未涉修證，同夫華嚴會上善財童子參遍善知識，普入佛法門；而普賢方且導歸乎極樂，亦同宗門悟了還如未悟，故本經確是大心凡夫直趨佛果之乘也。對於無上菩提正修行路，剛成個最初方便耳。

丙二、曷為答中頓答一經全義，復有標、酬二門。標、謂標阿難所未知，此又有二：一者、眾生無始妄想輪轉，生死相續：初卷所破『想相』，二卷所指『妄見』，三卷所斥『識心分別計度』，四卷所除『細惑妄想戲論』，中間重重揀擇，乃至十卷『五陰妄想』，終乎『汝應將此妄想根元，心得開通，傳示末法諸修行者，令識虛妄，深厭自生』，皆是依據此之一標者已。二者、眾生本有常住真心，性淨明體，初卷所示『妙淨明心』，二卷所顯『妙真如性』，三卷阿難所獲『本妙常心』，四卷如來所發『妙覺明性』，中間重重發明，乃至十卷圓滿菩提歸無所得，終乎知有涅槃，皆是開闡此之一標者也。

酬、謂酬阿難所今請，此亦有二：一者、酬其願求無上菩提：故令見華屋，選妙門，知聖位，信業報，識魔事，以護持此志不退也。二者、酬其欲懇最初方便：故首提出『應當直心』。直心者，正念真如也，專修圓通也，決趨果海也，嚴持淨戒也，永越邪歧也。故維摩詰曰：『直心是道場』。而此章曰：『十方如來同一道故出離生死，皆以直心，心言直故，如是乃至終始地位中間永無諸委曲相』。更重明之：心，該六根及如來藏。言，該三業及陀羅尼。言直故心直，心直故言直。言是心之妙境，心是言之妙智，心是言之妙體，言是心之妙用。若論明悟，阿難心言直故，有計必陳，故得無計不摧，獲菩提心，有疑必諮，故得無疑不決，入遍知海。若論修證，觀音心言直故，一旋亡所，故得全超法界，合佛妙覺；一門圓照，故得頓發神用，滿眾生願。此所謂十方婆伽梵，一乘修行路也。七趣生類，皆是心言曲故，妄造情想諸業，妄招升沉諸苦；五陰魔類，皆以心言曲故，妄取不實之境，妄墜無間之獄。此所謂三界性顛倒，一切委曲相也。全經結歸不戀三界，起訖相應，有旨矣哉！

此章取捨標酬四門，門門各二，則成八義，義義莫不一慣本經全旨。要聞略說而得入者，但觀乎此，便可總持本經無遺旨矣。

此章八義，皆貫全經之意，惟懇切初修方便一義，交師正脈，頗多發明。然謂奢摩他、三摩、禪那之三名，是約性定（即指首楞嚴三昧者）三時而立：謂初教悟三如來藏，聞解本具性定，曰奢摩他；中間教入三如來藏，入此性定，則曰三摩：最後教住持修證三如來藏及性定，則曰禪那。故用之判正說經為三分，以謂可明如來鑒機，答在問處，問答相應，獨合本經宗趣，科符釋義，科釋相應。爾則奢摩他等三名，非定（定是首楞嚴故，是此三所解、所入、所住持修證者故）非心（心是如來藏故，是此三所悟、所入、所住持修證者故），但應譯之為解、為入、為住持修證；豈華梵曾有此譯義耶？無則應照教中常義：奢摩他譯曰止，乃增上定心之因相；三摩（亦曰三昧、三摩地、三摩提）譯曰等持，亦譯曰定，亦譯正定、正受，乃增上定心之自相；禪那譯曰靜慮，亦譯曰思惟修，乃增上定心之果相。局其名義分齊言之，正唯一增上定心耳。毗缽舍那（亦曰毗婆舍那）譯觀，乃增上慧心之因相；般若譯曰智慧，乃增上慧心之自相；菩提譯曰聖覺，乃增上慧心之果相。局其名義分齊言之，正唯一增上慧心耳。然真正定慧心，必是相成共轉：定是慧因，慧由定發，慧是定果，定依慧住：因果同時，非異時也。必是全體圓具：佛三摩地，平等寂持一切德相（理具三千、事造三千），法爾平等明現一切德相；佛三般若，平等照現一切德相，法爾平等任持一切德相：寂照同時，非異時也。格量其義，微析其相，奢摩它、定增，三摩提、慧增（是故亦曰三摩缽提，三摩缽提者即假想觀也），禪那、定慧平等；毗缽舍那、慧增，般若、定增，菩提、定慧平等。定慧約體性，止觀約力用；止觀約工夫，定慧約成就。會其有極，歸其有極，止觀、定慧、平等平等，故首楞嚴三昧為大陀羅尼也。然則以此三名，強指為解、入、住三義，以配悟、修、證之三時，得非科之名與釋之義兩不相應乎？

又交師於經中『妙奢摩它、微密觀照』二句，亦既認為止觀，則以此三割截配為三時，豈首楞嚴三昧初時唯止，次時唯觀，後時唯禪那耶？縱云後後必兼前前，譬夫修時必非無悟，證時非失悟修；然教悟時未是教修時，豈非交師確立之自義，且用以斥餘師悟時、修時不辨者乎？則所判為說奢摩它科者，正所謂教悟之時也。悟唯是止，修方是觀，何於此科經文已有微密觀照之句，自亦確認是觀耶？若三名科三時是，則經文非、而自認為觀者亦非，違經兼違自語，尚得謂之相應也哉？如來鑒機說法，非必隨人語路，方為機教相扣；蓋眾生不自知心行根性，每有問非所宜，譬有夙生曾習不淨觀者，順而修之，即可得道，卻來問佛欲修數息法門，佛鑒其宜，不告以數息觀，但教之觀不淨可也。何必答在問處，方為相應？若必答在問處，則佛答中應即標曰：汝問奢摩它者云云。至四卷中又應標曰：汝前問三摩者云云。至七卷中又應標曰：汝前問禪那者云云。至結經名，應曰：是經名為答阿難奢摩它、三摩、禪那問經。何經文都不如是？而阿難本非問出家應如何發心，佛乃先徵其出家發心相；阿難本非問真妄心，佛乃先標眾生心真妄二本耶？豈佛不明阿難問語，乃問東答西耶？吾謂阿難本不知問，不知欲成如來、菩薩先須悟得本菩提心！但因遭難蒙救，悔慕心切，欲急得一修行佛乘下手工夫，誤在知修不知性，意謂佛可急修而成也。如來正鑒其誤，故徵發心及標真妄二本，復教應當直心。若阿難此處自察出家所發心為真為妄、頓悟真心，直心正念真如，則即讚大慈悲發弘誓願可也。同十方佛一道超出，始永離諸終委曲相，雖本經從此止可也。阿難豈知如來有三卷強奢摩它，三卷強三摩，一卷弱禪那，待其問而說，故次等問此三名乎？如來豈如後代人師，先成腹稿，一有人問，不多不少，一一搬演出乎？

蓋佛說法，略有四別：一、無問自說者，二、瑞加他說者，三、現瑞待問說者者，四、隨宜開示而說者。前之三種，乃普為三世有大因緣者，順過去佛常儀，或有所說先定分齊；後之一種，則一問一答，或與或奪，要是應病施藥耳。本經法門雖甚殊勝，除心咒及五陰魔境，應有成分（五陰魔境，佛言『是先世佛法門』），六十聖位雖因問起，所說亦是定儀（佛言：『作是觀者明為正觀，若他觀者名為邪觀』）；餘則皆隨宜開示者。此與菩薩造論，首先列義標門（宗門若洞上古轍等，儀亦同論，摩訶止觀亦是論式），原自不同。豈可不觀經義，謂經前必立有所說義分齊名，可用科配經文？適遇問起宛有三名，經義宛有三分，遂謂三分之義必是答所問三名哉！

又、本經之首楞嚴王三昧，同否天台圓頓止觀？此之三名同否三止三觀？三如來藏同否三諦？亦說本經諸師一大諍也。今謂：本經文理圓足，原不必假餘部為說；然會通之令愈顯明，既可以華嚴之五法界、十玄門，起信之三細、六麤等疏釋本經，則本經何獨不可融天台之止觀哉！貴不偏就餘部而反乖本經耳。其用奢摩它等三名，專配三觀或配三止，固屬非是。吾謂若就阿難問意，雖求大乘，未明偏圓，其旨未能遽定。若就如來之所說義，本經固唯圓頓。則奢摩它者，一心三止也。三摩者，一心三觀也。禪那者，一心平等，止觀不二也。如來藏心三義者，一不可思議境三諦也。大佛頂首楞嚴王三昧者，境智、性修不二，總名曰圓頓止觀也。

交師知首楞嚴為性三昧，不知圓頓止觀亦是性止觀也，故曰『法性寂然名止，寂而常照名觀』。交師知首楞嚴三昧，有由解而悟、由修而入、由證而住之三時，不知圓頓止觀亦有此三時（三時略同六即）也。

交師指天台止觀與本經三摩提不同者，約有五意：一、謂天台止觀，必以三止、三觀、三諦敵體相對，不縱不橫方為圓頓；又必止觀雙運，不許單取。本經則唯約三如來藏顯圓融，不從敵對三止三觀以論圓妙。且初時唯以止悟，次時唯以觀入，後時方以禪那而住持修證。若依天台，本經止觀，乃成縱橫及與單取，故不可引彼同此也。今謂：交師用三名配三時之義，本不成立；若成立者，先無以解經中『於奢摩它微密觀照』並列之文。故本經原未嘗一時單止、一時單觀，謂一時單止、一時單觀者，特交師私意耳。蓋由不知諦、觀、止三，皆由說時言不頓彰，故以不縱橫並別等融之；非親悟親證時尚帶分空、分假、分中等名言也。即如本經顯如來藏，說時先非、次即、後乃雙離雙即非即，豈親悟親證時亦同名言次地施設，及漸起三種分別耶？復不知若就言說以分別，悟時亦可說有三止、三觀、三諦。藏心、即諦理也，止觀、即悟解也。如來藏許有三，止觀亦可有三，所謂正中即有偏也。何者？唯一如來藏心，本空、本不空、本空不空；唯一妙奢摩它，契空、契不空、契空不空；唯一微密觀照，照空、照不空、照空不空故也。又復應知：當現量真悟時，必焉洞朗湛寂；約義言之，即是止觀雙運。何則？洞朗即觀，湛寂即止故也，此經中所以曰：於奢摩它微密觀照者也。二、謂天台止觀，大師親列三止三觀之名，次第詳說。本經若是說天台止觀者，如來亦應分列三止三觀，次第詳說。而經文絕無空觀、體真止等名，故決不同。此由未知大師說自法門，先標後說，與如來鑒機開示者，說儀不同故也。且信如交師言，則本經原無三如來藏名（三如來藏名，憶寶積經有之），交師亦何得引立三如來藏乎？三、謂天台止觀，泛觀萬法；本經專修耳門圓通。彼泛此專，實大不同。不知天台止觀，解成起行，亦復先簡佛、眾生法；次就本人之陰、處、界更簡處、界，次就五陰，更簡前之四陰，次就識陰更簡前五、後二，唯取意識現前介爾陰心為正觀境，專之又專，尚得謂之泛乎？四、謂天台止觀，修時必用覺觀思惟；本經修圓通時，惟一反聞，單刀直入。不知天台正修觀時，亦復行起解忘，即一念是能觀所觀之不思議境智，不更存所解不思議境之名言（憶十不二門指要鈔詳解，亦有此說），何有覺觀（覺觀即是尋伺分別名言令心忽遽者也）？猶之聞即如來藏心，正反聞時，不復更存從法音所解如來藏義。若帶名言，則存反聞二字，亦已雜覺觀矣。約義言之，雖一反聞必具兩重能所：一、能反智（即前開悟藏心之智，乃轉意識始起妙觀察智，亦名為始覺智），二、所反聞（即是取修圓通專境）。復以上二為能顯行；從動靜二相了然不生，至忽然超越世出世間，獲二殊勝、四不思議為所顯德。德、即如來藏性德也。若非能反之智，聞必放逸奔聲，何能入流忘所？所謂思修，所謂緣心自在，皆能反智也。所謂聞熏聞修，則能顯行也。豈一選耳門，即灰心泯智者哉？五、謂天台止觀所建三諦，從識立解，猶夫父母畫像；本經三如來藏，從根指出，則如父母親身，故不相同。夫以如來色心勝妙，梵音、瑞光，身界融徹，豎拳、擊鐘，現成指點，誠與後代講說有異；然在行人，若未正解親悟，承聽佛從見聞覺知指出真性，即取現前昭昭靈靈一段光象執為真性，則亦終成虛妄想相而已！故阿難雖已悟『頭自動搖，見無所動，手自開合，見無舒卷』；後復與『若此見精必我妙性，今此妙性現在我前，見必我真，我今身心復是何物』之問也。逮得從聞正解無相實相，方成維妙維肖之父母畫像；然猶未是親悟也；必得現量親悟，乃真見父母親身耳。天台大師論開圓解，亦有兩重：一者、聞解，尚屬名言影像。二者、觀解，始通法性真流。其觀解亦從專觀識陰開，開後發真正菩提心，乃任運趣入觀行位（阿難所詣當亦齊此）。要之、法本無差，迷悟疏親在人。開解未正，雖聞圓經亦落倒想；若執倒想所取為真如，執牛羊畫像為父母畫像耳。及聞圓經，正解圓開，乃識真正父母畫像；現量親悟，始見父母親身。三圓融諦既然，三如來藏亦然。後代講天台者，固影像之正解亦少真得。然智者大師南嶽現證、大蘇妙悟，自稱是觀行位人，豈亦未親悟也？既親悟則甯得謂三諦但是想像乎？故此五意皆不成其為不同也。

然有一義不同，交師獨若未知。不同者何？本經選聞根為修圓通之要境；天台以意識為修止觀之要境。此所重者耳根圓通，彼所重者意識圓通是也。為尊本經所重圓通，令聞者於聞時專心一門，即於聞時從聞思修得入流相，緣心自在；則雖以文殊簡去意識圓通者，簡去天台止觀可也。交師末言天台止觀，非不合於圓頓教旨，但不合於楞嚴修門，庶乎侻矣。此皆貫攝經宗之義，且因此章奢摩它等三名而起，故略以寄辨焉。

乙二、委說委示，等流智悲二教（從阿難我今問汝當汝發心、至十卷最後垂範是也）。夫佛聲教，皆是法界清淨等流，要之不出智悲。智教念念迴向諸佛，趣求菩提；悲教念念迴向眾生，哀救淪墜。說戒、宣咒，阿難雖曰發心度人，仍是進修要法。七趣因邪見毀律後，五魔因無聞闇證招，純為遮除修行人見病、禪病者。見病、禪病，非修行人所必有者；若無見病、禪病，中間永離諸委曲相，固無須乎此也。而修行人每不免乎見病、禪病，阿難既所深閔，如來尤為大哀！故此唯是垂拯之法。然則結經名前為智教，結經名後為悲教，明矣。此又分二：

丙一、悟證如來性覺（從阿難我今問汝、至結成經名是也）：如來性覺，即是如來藏心。亦復性即涅槃，覺即菩提。顯是唯一佛乘，故以如來標之。凡夫初悟曰悟，世尊極證曰證。又復凡夫創始悟證，世尊究竟悟證。又復世尊究竟悟證，凡夫本具性覺；凡夫創始悟證，世尊圓成性覺。又復世尊創始悟證，大圓無垢，從來末曾發故；凡夫究竟悟證，本妙真明，從來未曾失故。故科曰悟證如來性覺也。此又分二：

丁一、即三道成三德（從阿難我今問汝、至示菩提路章盡是也）：即惑（亦即無明妄想，性唯遍計，然亦依他所起）、業（亦即生死流轉、煩惱纏縛，性唯依他，然亦遍計所執）、苦（亦即異熟報障，亦即異生，亦即十二類生。具言之，則九法界眾生也。性唯由遍計執，不了依他起故，執為我法）三道，成般若（亦即法性真如，此由了達遍計名理本空故，即圓成實性）、解脫（亦即涅槃菩提，此由深觀依他幻事無性故，入圓成實性）、法身（亦即佛菩薩界身土，亦即清淨法界、四智菩提，蓋般若、解脫三乘有共不共，法身唯大乘不共。諸佛菩薩身皆非苦，二乘無學身亦唯苦。所以約共解脫，二乘無學許齊頓悟直往菩薩七地。約法身德，二乘無學迴心，尚滯菩薩信位。此由遠離遍計執從依他起上所執我法故，證圓成實性）之三德，故曰即三道成三德。云何惑即般若？即、有二義：一、同體義，同是慧故，如何流東決西唯是一水。二、頓同義，悟即是故，如人惑南為北，但須一指。此中一向無修無證，六十聖位、第一漸次、究竟妙覺、亦所不立。所謂『真如界內絕生佛之假名，平等慧中，無自他之形相』者也。非頓非漸、強說曰頓，無迷無悟、強說曰悟。經云：『皆是識心分別計度，本如來藏妙真如性』。所謂『但離分別，即如如佛』。偈云：『真性有為空，緣生故、如幻；無為無起滅，不實、如空華。言妄顯諸真，妄真同二妄，猶非真非真，云何見所見？中間無實性，是故若交蘆。結解同所因，聖凡無二路。汝觀交中性，空有二俱非，迷晦即無明，發明便解脫』。是頌此也。云何業即解脫？唯約同體義以論即，如燒木成灰，非不燒成故，非離木外別有灰故。正約此中立三漸次，亦復乘此直超一切聖位。依前門故，非頓非漸，約自門故，亦漸亦頓。偈云：『解結因次第，六解一亦亡。根選擇圓通，入流成正覺』，是頌此也。云何苦即法身？唯約本具義以論即，如礦中金非離礦有，非不鍛煉得成精金，非不鎔鑄得成嚴具，非精金外別無礦質。依前門故，非頓非漸，亦漸亦頓；約自門本有義，故唯頓悟。所謂『知見立知即無明本，知見無見斯即涅槃，無漏真淨』。約自門鍛鑄義，故唯漸證。正約此中以立五十五位真菩提路，通則全該本因極果。偈云：『陀那微細識，習氣成瀑流、真非真恐迷，我常不開演。自心取自心，非幻成幻法。不取無非幻，非幻尚不生，幻法云何立？是名妙蓮華，金剛王寶覺』。是頌此也。慈恩多約第三門以施設言教（南山大同慈恩），餘非不具，然但兼說。嘉祥（即三論宗）多約第一門說，雖不離餘，亦但帶明。清涼（即華嚴宗）多約第一門及第三頓門設教（開元密宗大同華嚴），餘亦但兼及耳。天台普約三門設教（廬山大同天台），頗無偏重，故於教道為最圓也。禪宗親切為人，祇重尊貴，亦是第一門及第三頓門，唯令現量證悟，不令比量依通，此其異也。兼論功勳，亦第二門，唯乘本悟、併銷習氣，又其異也。然是教道之異，證道無差，故同一佛乘也。得其旨者，於教道正不妨隨宜施設耳。本經通則始終三門同說：假立分齊，則以悟如來藏，是即惑道成般若德；入圓通門，是即業道成解脫德；歷菩提路，是即苦道成法身德。今用世間易知之事，立喻、法二圖以明之。

<span>&nbsp;&nbsp;&nbsp;&nbsp;&nbsp;      </span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;┌堅濕<ail>即諸原質</span>煖動<ail>即諸原力</span>空<ail>即是宇宙且遍常義</span>
<span>&nbsp;&nbsp;&nbsp;&nbsp;      </span>&nbsp;&nbsp;&nbsp;&nbsp;&nbsp;&nbsp;┌─┤
即於<span>&nbsp;&nbsp;&nbsp;&nbsp;&nbsp;&nbsp;      </span>│&nbsp; └地水火風時<ail>時即世界，此五即上五之現相，亦是動植諸物之本相總相。</span>
一人<span>&nbsp;&nbsp;&nbsp;&nbsp;      </span>人┤&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;    |
完全<span>&nbsp;&nbsp;&nbsp;&nbsp;&nbsp;&nbsp;      </span>│&nbsp; ┌思想名言行
具足<span>&nbsp;&nbsp;&nbsp;&nbsp;&nbsp;&nbsp;      </span>│&nbsp; ┤
<span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;      </span>│&nbsp; └善惡功罪事
<span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;      </span>│&nbsp; ┌見聞覺知心
<span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;      </span>└─┤
<span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;      </span>└眼耳鼻舌身

<span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;      </span>&nbsp;&nbsp;&nbsp;&nbsp;&nbsp;&nbsp;┌法性真如┐&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;      ┌天台理具三千、是約
<span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;      </span>┌─┤&nbsp;&nbsp;&nbsp;&nbsp;&nbsp;&nbsp;&nbsp; ├迷悟依……┤
即於<span>&nbsp;&nbsp;&nbsp;&nbsp;&nbsp;&nbsp;      </span>│&nbsp; └染淨性德┘&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;      └此立、故云性善性惡
一心<span>&nbsp;&nbsp;&nbsp;&nbsp;      </span>心┤&nbsp; ┌聞思修種┐
完全<span>&nbsp;&nbsp;&nbsp;&nbsp;&nbsp;&nbsp;      </span>│&nbsp; ┤&nbsp;&nbsp;&nbsp;&nbsp;&nbsp;&nbsp;&nbsp; ├染淨依
具足<span>&nbsp;&nbsp;&nbsp;&nbsp;&nbsp;&nbsp;      </span>│&nbsp; └漏無漏業┘
<span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;      </span>│&nbsp; ┌眾生心體┐
<span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;      </span>└─┤&nbsp;&nbsp;&nbsp;&nbsp;&nbsp;&nbsp;&nbsp; ├真妄依
<span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;      </span>└聖凡法界┘

上圖可自思惟，不復詳解。即依此科，又分為三：

戊一、顯如來藏（從阿難我今問汝、至四卷如何自欺尚留觀聽是也）：本經但兩見空如來藏名，不說有三個如來藏，故唯約一如來藏說空、不空、空不空三義。依釋摩訶衍論，如來藏具十義，阿黎耶識亦具十義（此與唯識論說根本識同，亦同彼論阿陀那識，不與彼說阿賴耶同。蓋阿黎耶一是本識通名，一是我愛執藏別名。彼約別名而說，起信論約通名而說。通名則總以異熟識、一切種識、阿陀那識，名之約阿賴耶識也。或不知名義之通別，於唯識、起信二論興諍者，執名不尋義也）。阿黎耶真妄和合，如來藏全真在妄而又性自離諸妄染，此其異也。今略釋之：如來者，大乘極果聖人也，亦即最究竟正覺眾生也。藏即一一唯一真心，非聖非凡，通聖通凡；非果非因，通果通因。所謂泯一切法，立一切法，統一切法者也。此則如來非藏，藏非如來；藏有如來，如來有藏，約相違有財釋。如來之藏，任持如來一切功德，是如來妙淨功德之藏，故曰如來藏，約依士釋。如來即藏，如來即是具足任持諸淨功德者故，約持業釋。又、如即空義，來即不空義，藏即空不空義；如即本妙圓心，來即圓明心妙，藏即妙明心元；纔舉如來藏即全彰此三義也。今立一圖比較明之。

/TEXTC/<img border=0 width=461 height=793 src="./1066.files/image001.gif" v:shapes="_x0000_i1025">

觀此圖，可見如來藏純真離妄，具德而又即是眾生心體；不同但觀果德凡夫絕分，但觀真如不具德相。蓋真如唯體大，如來藏是自體、相、用大故。故圓乘必依此立因果也。顯如來藏之顯有三義：一、世尊為當機開顯示顯，二、阿難等大凡開顯悟顯，三、滿慈等小聖悟顯入顯。此又分二：

己一、歷萬法顯如來藏而開圓悟（至三卷經盡是也）。此又分二：

庚一、示真實性（至七大文終是也）：真實性者，即本如來藏妙真如性也。此科分四：

辛一、破相想遮顯如來藏（至第一卷雖得多聞不成聖果是也）：謂相想者，意取『前塵虛妄相想』，亦即『法塵分別影事』，亦即『色雜妄想想相為身、聚緣內搖昏擾擾相』，亦即『如幽室見浮根四塵』：此皆無始所積二取習氣。取為實法，已是謬見，認為自心，尤屬倒想。正同執浮塵根目為能見，不知門實不能見也。迷物為己，迷己為物，全是遍計妄執。若不改轉此之倒見，縱使觀如來藏以求成佛，亦同邀空華而結果；念首楞嚴以為上定，亦同拾春冰云得寶。何論意識？何論見精？何論九次第定？何論六受用根？直須空有同空，妄真同妄，破一切法盡遍，始達無相實相。故既不許隨合隨有，而復不許無著無在。所謂若執唯識為實有者，所執唯識亦同法執是也。然觀如來首標真妄二原，故知破妄本即顯真。阿難若從一一無有是處悟得，直下覓心了不可得！不可得中一切皆得，則如來亦將曰安心竟矣。若從都無自體悟得，即入如實空鏡，遠離一切心境界相，無可現中等現本性，具足一切功德，則圓自在慧且可塵塵入道矣。故破相想是用遮詮門顯如來藏耳。正同中觀論盡破遍計執法顯第一義空，結之曰『以有空義故，一切法得成』也。且將以無在破處計，則先告以『有三摩提，名大佛頂首楞嚴王』；以無體破倒執，則先告以『妙淨明心性一切心』。謂之用遮詮顯，猶是據其遍勝而言，況以此為唯破非顯，決定破捨乎哉！此若決定破心捨心，破識捨識，則亦決定破見捨見，破聞捨聞。何則？盲見暗色，還因暗見，夢聞杵音，還因杵聞。此與『承聽我法，因聲分別，內守幽閑，猶為影事』，亦何異乎？若非決定破見捨見，破聞捨聞，亦不決定破心捨心，破識捨識。何則？若色變時，汝亦識其色相遷變，汝識不遷，此與『手自開合、見無舒卷，聲自有無、聞非生滅』，又何異乎？況經明示真心有體，又曰：『若離前塵有分別性，則真汝心』者哉！是知破唯破其倒執緣影（緣影即是無體法塵，遍計所執名言起者，十法界法皆唯緣影）為自心相，故曰：『若汝執吝分別覺觀所了知性（可見尚非能了知性）必為心者，此心即應離諸一切色、香、味、觸諸塵事業別有全性』。然若執為畢竟破捨，亦是倒執。所謂無在，所謂無體，亦是緣佛法音之影，仍與阿難執無著同。故曰：「我非敕汝執為非心」。蓋果是真實能分別體本性者，必不自見有在、無在，自執是心、非心。譬若眼不見眼，身不舉身。故文殊曰：「我真文殊，無是文殊，若有是者，則二文殊，然我今日非無文殊，於中實無是非二相」。夫然，知損法財、滅功德，莫不由茲心意識；不知獲神珠、入華屋，亦莫不由茲意識，心擔板漢耳！惑為決定唯是破者，誤由執般若為破相，不知是顯具德圓融之第一義空也。要之，此顯如來藏一大科，章章皆是顯如來藏。若能瞥悟如來藏者，方且見猶離見，見不能及，何有倒想之不銷乎！假立法門分齊，則此是凡夫從世間世俗諦上所起我、法執，用遮門顯勝義勝義諦耳。此科分三：

壬一、徵定（從阿難我今問汝，至願捨生死是也）。此有二意：一、徵知所依：所依若真，則或增顯令明，或加勸進修耳；所依若妄，則須破顯。二、徵定其妄：阿難既執目能觀見，必執緣影為心；故下文即喻討賊也。

壬二、破顯（從佛告阿難如汝所說、至與諸大眾默然自失是也）。此亦分二：

癸一、破處計以無在顯（文中破七處計心者是也）。約文尚有二層：一、佛令阿難須知心目所在。二、如來逐破阿難計心所在。於第二層自有七段：一、計心在身內，此屬世人常訐。二、計心在身外。三、計心潛眼內。四、計心依竅藏，此屬被破轉計。上四純是凡夫妄計。靈峰謂阿難此時，猶未獲須陀洹果，此言良是。蓋須陀洹已入聖流，斷分別身見故。然愚法聲聞，雖得悟生空，而以生空是滅身心所證，不知即心自性；分別法執，全同凡夫。故一問心所在，即指其胸，倘亦直心酬佛所問者乎。五、計法塵合處有心。六、計根塵中間是心。七、計俱無所著為心。此三由引所聞聖教謬計。聖教本皆入理悟門，若執名言所生塵影為自心相，非達心性，是故均無是處。經文甚明，觀之可知。原佛所以徵問心之所在，逮計在處皆破斥者，欲令自悟凡有在處可指陳者，唯是心所分別塵影，全不是心（正同下文、指皆是物不是見者之意）。一念迴光，即得圓照法界之全性耳。又正問定計心在內，忽告阿難及諸大眾：『有三摩提名大佛頂首楞嚴王具足萬行一門超出妙莊嚴路』，蓋有二意：一、是先許阿難所請十方如來得成菩提法門，安慰其心。俾知今所說者，正是汝所請者，不生疑怖。二、恐誤執佛唯破斥，俾知一路皆是全提此大法門，逼通身悟入耳。又此破緣影非心，亦即斥能見是目；此示能見非目，已顯能見是心。故曰：『若眼能見，汝在室中門能見否』？又曰：『汝所知心，為復內出，為從外入？若復內出，還見身中；若從外來，先合見面』。      知此、則下文指見是心，就見顯性者，已全具乎此矣。

癸二、破倒執以無體顯（從爾時阿難在大眾中、至與諸大眾默然自失是也）：所破倒執，即是文中執吝分別覺觀所了知性必為心也。上破七處無是，已明相想非心。而此中更重與辨明生死根本元清淨體：乃問『以何為心』，欲令自悟前所推窮尋逐者，乃攀緣心倒執之自性，實非是心，而即進悟識精元明之心體也。無如阿難全不覺知，仍將可推可逐之緣氣以為心。佛不得已乃直為說破，此是從前塵虛妄相所生之想像，決非汝心。汝認為心，實迷物為己、認賊為子耳。此段蓋結明上文、開出下文者。而阿難猶故不悟所執塵影之非心，不能自薦真心，佛乃重與說明萬法皆以心為體性，心果是真，決非無體。復取其倒執為心之塵影，明其離塵畢竟無體，使其頓銷倒想，獲妙淨明心也。故曰：『欲令心入無生法忍』。惜哉！阿難僅得個默然自失耳。是知此章在指阿難倒執為心之心，畢竟唯是塵影，無別自體；反顯出離前塵自有之真心也。靈峰問答，於此甚有發明。有問：阿難自說『即能推者我將為心』，如何判其但認所推？答：謂眾生顛倒，皆以所作能，若達能推之性，演若悟頭不狂走也。故曰阿難雖以能推為心，實是所推影子，非真能推也。真能推者，雖是第六見分，而此見分便不在內外中間，本離過絕非，如眼不見眼，何可舉似而曰：『即能推者我將為心』邪？此非深明護法師『四分』之旨者，往往分疏不下。蓋見、相分起必同時，可推可緣者皆相分，相分無能緣能推用，從相分之可推可緣，顯有見分能緣能推。而能推能緣之見分，體即自證、證自證者，即如來藏心也。所謂『識精元明能生諸緣緣所遺者』，此也。八識自體、謂之識精。八識自體所宗皆如來藏，謂之識精元明。從自證體起見相分，謂之能生諸緣。見分但緣相分，不能反緣自體（轉識成智後則能緣之），故自體所宗如來藏，是緣所遺者之菩提涅槃元清淨體。攀緣心，即自證所起見、相二分，正同下文所喻眚見燈影。此尚染分依他所起，知是眚影，則了如幻，不起遍計倒執。及乎執為自性（自性即是遍計執性所執實我實法別名），則取五陰以為身心，唯倒執矣，如執眚所現影為實物者。故有無始生死，枉受輪轉。依此倒執修行無上菩提，猶如煮沙成饌，終不能得。此之真妄二本，間不容髮，天地懸隔，祇差在毫釐耳。此章面門光耀，佛界震動，開現合一，承聽本國者，表真心顯露，塵影銷融，本無差別，亦無去來，體唯一如來藏心也。

壬三、結責（從佛告阿難、至不成聖果）：或謂九次第中滅受想定，已滅恆行心所，唯本識存；正得緣所遺者，如何猶受轉論？蓋入此定，雖似寂滅現前，亦是功行所致。在初未發妙觀察智（即是微密觀照之始覺智），離諸塵緣，無能分別真性，故不明證心體；迷晦為空，昧成冥諦，如盲目人，雖入寶藏實不能見寶得寶也。縱住百年，甯免窮苦。至聲聞人，因已成四念處生空觀智，得無學果，人執種現俱斷，故不復招分段生死；而有法執取此晦昧寂滅以為涅槃，故不明見心寶，圓發神用。外道定功亦能至此，以其初無生空觀智，人執現行雖已不起，人執種子完全潛伏在本識中。認為冥諦，取為涅槃。所謂『月巢鶴作千年夢，雪屋人迷一色功』者也。菩薩初悟，便能發始覺智，開心寶藏，貴不離諸緣而忽然忘緣，悟入緣所遺者。不用定中獨頭意識悟入，而用前五根識同時現量明了意識悟入。故能明了湛然，根根塵塵皆如來藏妙真如性，不動周圓，洞十方剎。祇重『從緣薦入，不重就體消停』，此也。雖已悟入，然猶未能親用，莫敵生死業力，故須修妙禪那，入圓通門；直至透過寂滅現前境界，始確發菩薩真信心，入流成正覺耳。前示二種根本，生死本是用攀緣心倒執所緣為自性者；菩提本是能生諸緣而又為緣所不及者。二者皆依緣顯（緣即下文所云見精見緣）。緣是依他起性，執自性者是遍計執，緣不及者是圓成實。不先明悟圓成實性，緣其有為功用所發定境以為真實，正是用攀緣心執為自性者耳。此又可與下文『如是乃至分別都無，非色非空，拘舍離等昧為冥諦，離諸法緣無分別性』參觀。蓋非不許其『無分別』，正以其無離緣真分別性（離緣真分別性即是妙觀察智、真智，亦曰無分別智），故流為空散消沉金石土木也。

辛二、就見精表顯如來藏（從阿難聞已重復悲淚、至二卷及至群塞亦復如是是也）：此當略明本經所云見性（通指聞、嗅、嘗、覺、知性）、見精（通指聞、嗅、嘗、覺、知精）、眼根（通指耳、鼻、舌、身、意根）三種不同。見性是指『見猶離見、見不能及』之自證體、證自證心，即識精圓明如來藏心也。見精是指自證體上親見分，未執所緣為自性者，所謂『於妙圓中黏湛發見，見精映色』是也。眼根是指色雜妄想、想相為身、根塵色三已和合者。所謂『結色成根，根元目為清淨四大，因名眼體（此是勝義根）；如葡萄朵浮根四塵』（此是浮塵根）是也（流逸奔色一句、是總指見精依眼根所發染用）。故六精是六根所元依之一精明，六根是六精所分成之六和合。依六和合根顯然差別，故有功德優劣可論；依一精明體自無間隔，特其發用依託六和合根，故對六和合根以說六耳（意根餘部或指末那、或指等無間識，故是心法。本經則指無始所積前塵影子，故亦目為清淨四大。浮根四塵而是色法，然決非指肉團心也）。黏性發精，精發結成六和合根，即是分段有漏五陰。舉根必兼識、塵，舉識舉塵亦然。根、塵、識三，約義可分，約法必不能釐然各離也。在圓通章，正須不離陰境而反聞聞自性，故於見性、見精、眼根、通稱曰根；而言『唯汝六根更無他物』。而在此章、唯在顯即見之性是如來藏心，見精且是所就非是所顯，而眼根等尚非所就而是所破；故曰『是心非眼』，況以根為所顯所取乎哉！然則謂之顯見，已屬誤謬，何堪為前是決定捨識，此是決定取根邪？

更就六根、六精以析言之：六根唯是色法，雖是第八之親相分（法塵影子之意根、其種子亦第八所緣之相分種子），具有攝為自體、持令不散、領以為境、令生覺受四義，介乎知無知間；要屬第八所緣性境（第六緣之則為有質獨影境），但是發見勝增上緣（較燈能顯色稍優勝耳），無能緣用，非是真能見者。六精唯是心法，正是見分、真能見者。自體本來離所緣相，即是識精。親證識精，即是圓明如來藏心。約一識門言之（一識門有三種：一是唯一意識，二是唯一末那，三是唯一黎耶。此依楞伽約唯一黎耶言，即唯識觀攝末歸本門）：則是第八之親見分，唯無覆無記性。然根本識深細難知，須約八識門言（即唯識觀隱劣顯勝門），則是前五及第六明了之現量。此六現量唯緣性境，得境自相，不帶名言。唯一剎那，不落時量，亦無長短、方圓、一多、遠近、前後、始終、內外、大小、高低、上下、同異、彼此、輕重、深淺等分位假。未起意識比量，則不迷能見是眼根，所見是情物、無情物，從何以立大小而觀大小？尚無有頭（頭亦名言種類所起），何有頭自動搖？尚無有手，何有手自開合？一剎那際逼塞虛空，法法不相到故，故得漭蕩無涯，即同如來身心圓明，不動道場，一毛端遍能含受十方國土也。而在六識現量，既無識類差別可言，則八識門亦同一識門耳。頭自動搖，見無動搖；境自大小，見無大小。且就唯識觀捨濫留純門言：就捨濫留純門得論心所，則六精是前六遍行觸、受二位（觸受頗同近人所云感覺、直覺），未入想位、思位，故不共餘諸心所轉。以別境不定善染等心所，皆入想、思位後分故。佛頂文句指受陰為七大中之見大者，意亦同此。又觸、受位，向來不與定、慧相應，是故背覺合塵，喪本受淪本覺全成不覺。一與定慧相應，則不覺即成始覺也。

然則本經所云六精，即唯識之八識，明矣。而本經六精、六識之義界，復何分乎？一、祇約心王論：可前五識及第六明了現量為六精，如曰『但如鏡中無別分析』是也。第六明了或亂意識，與前五識同緣五塵之比非量，為前五識，如曰『汝識於中次第標指』是也。云何非量？若錯指舍利弗為須菩提是也。第六定中、散位、夢中三獨頭識，則為意識。亦可定中獨頭亦屬意精。二、約心所論：則可前六觸、受心為六精，入思、想心後為六識。以前五本依第六為分別依而起，其思、想位必有第六之似現量或比非量同轉，故亦有善染等心差別也。本經為立根門圓通，故以六精攝屬六根，而祇斥緣名相境比非量意識為六識耳。然在此章，方深顯如來藏，見性、見精，猶釐然有第一月第二月之別。真見性中，見精猶同空華，況且緣之眼根也哉！故謂是就見精表顯，亦據表門偏勝言之。此章及下二章，正同唯識論就世間勝義諦、立三能變識以顯唯識性也。但彼論為破世俗我法執，三能變識亦屬所顯；次乃顯道理勝義諦，次乃顯勝義勝義諦，次乃顯證得勝義諦。本章則世間勝義諦唯是所就，就之以直顯具德圓融勝義勝義諦，故同中復有不同耳。此又分二：

壬一、躡前重請，得蒙建大法幢（至得清淨眼是）：法幢一作標幟，令識歸向，一顯高勝，令知依投，正是開解成信意耳。此章是就見精表顯如來藏之別序，亦可通序七大章終。『獲妙微密性淨明心』云者，妙微密、即妙奢摩它微密觀照，蓋即開其道眼，令得悟如來藏寂常性淨明心者也。阿難至七大終，方悟此章佛所許耳。

壬二、躡前逐問，專為辨明見性（從阿難汝先答我見光明拳起是也）：經文自列為十三段，束五六段為一，八九段為一，十段十一段為一，則成十意：

一、借盲有心而燈同眼，直指見性是心非眼：蓋盲者眼雖失而心固存，見是心故，故非無見（近有盲啞學校能令盲童亦能識字，正以有心見故），此以盲有見而驗知見是心也。燈雖顯色，非見雖知？眼猶燈故，故眼非見。此以燈非見，而進證見非眼也（案墨翟亦嘗曰：智以目見而目以火見，不當以目見，若以火）。唯因見元是心，故知見實非眼。唯悟見元非眼，乃知見實是心。上是本意，特得下喻乃彌顯耳（執眼為見正同執身為我，實則世人亦不決定執身為我，身特較親之我所有物耳。觀之我慢不屈而戕身自盡者可以知矣。以身非我，況眼不見，不既較然明已）。然阿難猶未悟見是心，悟心非局色身之內也，故有下文重重疑惑。或謂此雖指見是心，唯遮眼根而表見精，何遽指是顯見性哉？不知經文明曰：『如是見性，是心非眼』，孰云但表見精？蓋見精雖正是能見，然託十緣而生，故非妙圓而是黏湛所發。唯本心體，是能生諸緣而不從諸緣生者，故盲無根緣、暗無明緣而心見成也。證以四卷『緣見因明，暗成無見（此說染分見精），不明自發，則諸暗相永不能昏，根塵即銷，云何覺明不成圓妙（此說契見性者淨分見精）』，則此章是顯見性也，明矣。

二、借客不住而塵搖動，現驗見性常住無動：言現驗者，一、是憍陳親說本悟，從鹿園現驗乎客塵不住搖動，非主非空，遠離客塵成阿羅漢。一、是世尊屈指飛光，令阿難現驗乎見性常住無動，即主即空，直顯見性本如來藏。夫然，動唯客塵，非汝身境，汝奈何顛倒行事，認客塵以為自己，遺失真性，棄常寂而取流轉哉？但憍陳是悟生空真如為主空，未悟客塵亦是唯心所現，似有客塵可除，主空可證。如來正意則明生滅、去來本如來藏，性真常中求於去來、迷悟、生死了無所得者也。依下章敘阿難大眾開悟，似乎已悟，實則取境為心，猶然倒見。蓋是緣佛法音，想成眼前一段昭昭靈靈光景，恍若萬物自於此一段光景中生滅；與此一段光景，了無交涉。此種依通境界，最易淆人，不知其仍是緣塵分別影事也。是故聞說心同虛空，若存虛空之量，則此虛空依然與己為對為緣。說本經者，有教人守此光景以為守於真常者，而不悟守冰雹為明珠，終歸烏有也。阿難能真悟者，當下心精遍圓，含裹十方，豈猶迷色身為自己，惑心性局色身，問『我今身心復是何物』哉？然幸阿難終不取此為真，故卒開真悟也。

三、借色身變而觀河之見無改，顯見性一向不生不滅：文曰：『而此見精性未曾皺』。蓋見精從緣發，精神昏昧，見亦昏昧，可有童耄之別；而見性則雖盲暗亦無改，故決不隨色身而斷滅也。匿王恆河之喻，且就匿王老而明了之見，恒河水常充盈之境，借此不變令彼易知有不變耶？蓋見性唯能自悟，無由說示人，亦無由指示人，所以就見精顯表也。古禪德曰：『在眼曰見，乃至在意曰知，識得名為佛性，不說祇弄精魂』。匿王雖信身後捨生趣生，暫除斷見，亦弄精魂而已。然知身後不滅，實進德修業之大本，故匿王與大眾踴躍歡喜，得未曾有。譬人一息僅存，百事灰心，忽服金丹，延年千紀，則自然能存遠慮也。或問：既一向是不生不滅，何又捨生趣生？答曰：正因不生不滅，是故有捨有趣。蓋一捨一趣是生滅，常捨常趣非生滅也。又問：豈阿難亦猶存斷見，不然此章與本經當機何干耶？答曰：阿難默念無始遺失本心，今日方悟，似認真心妄心截然二物，可以失此得彼，失彼得此；故願顯出現前身心真妄虛實、生滅與不生滅。今明即妄身中亦向不生不滅，正破其計。故下文問：『若此見聞必不生滅，云何世尊名我等輩遺失真性』？蓋未悟如來前責遺失真性，特以其迷而不知假說遺失耳。

四、借首尾換而隨臂之手無失，顯見性從來不增不滅：世間人說垂手為倒，豎臂為正，雖說正說倒哉，臂手何曾得失？雖無得無失哉，正倒豈無分別？隨順世間言說分別，以如來悟色心諸緣及心所使諸所緣法，惟是妙明真心所現。故曰：如來為正遍知。以汝等迷圓妙明心，晦空結色，色雜妄想、想相為身、惑為心性局色身內，故號汝等為性顛倒。汝雖如棄澄清大海，認一浮漚為窮瀛渤，而汝真精妙心實明妙性，豈真為汝局在色身內哉？知汝等雖迷而不滅，則知如來雖悟而不增也。汝真妙心本來圓遍，棄悟認迷，實為倍迷，豈非同於垂手，世人皆說為倒！故如來憐愍，亦說汝為顛倒行事，遺失真性耳。阿難初見動搖身外恍有不動搖性，計為真性實在身外，是故如來名我遺失。次聞生滅身中指出不生滅性，計為真性既在身中，如何如來說我遺失？其迷根在局定色身，執了知心實在身內，故聞佛說皆變成所緣境。下章所謂『此法亦緣，非得法性』是也。此章正為抉破迷根，然阿難尚不能放捨想相，直至七大章終，方從本圓心海回觀色相同一漚耳。

五、借塵象可還可擇，見精無還無擇，而顯見性汝真：阿難承佛前言，色身空界，咸是妙明真心中物，乃又想像真心為在身外，充滿常住。故曰：『現以緣心，允所瞻仰，徒獲此心，未敢認為本元心地』。佛知其仍認取緣塵分別影像，起此倒執，不惟不知心性，亦不知塵影。取塵影為心性故，且復不知心性、塵影之別，謂心性同對境可瞻仰故，故以觀指為月破之（蓋心決無現像可觀，雖近人曰心理學者亦能知之，唯彼雖不落五塵境而尚落於法塵境耳。靈峰於此有答問曰：一切法、色名盡之，眼、耳、鼻、舌、身、色、聲、香、味、觸、法皆色也，受、想、行、識皆名也。名者但有名字無色相也，是故八心王、五十一心所，其相分皆色也，其見分皆名也。經云：『妄有緣氣於中積聚假名為心』。見分唯有名如何可稱為氣可積聚於中耶？緣氣積聚則一件物，一件物則是相分。唯識云：相分理無能緣用故。阿難認為能緣，亦如認目有見，浮塵目必不能見，緣影心必不能聽。故破云：尚以緣心聽法。正謂緣心是緣氣，亦名風大，決無聽法功能，尚誤為能聽法邪？此從我法音為緣，起於法音影子，非得我所指心性也。發明最為透闢）。汝所獲心，既承法音而現，則可還之法音。法音若變，汝心亦變，法音若滅，汝心亦滅，故離緣塵畢竟無有。同乎明因日有，故明還日，日不在時，明即滅無。諸可還者，自然非汝。故汝承法音而獲之心性，正汝心性之客，實非真汝心性。然汝見精，雖汝自證心上見分，未是自證心體，固全在乎汝邊。故法音滅非不聞餘，故明曜滅非不見餘。既不令汝有可歸還，則見精之元明，非真汝心而何！顧阿難猶認見性在身外，謂雖見性無物可還，而實在我身外，從何可知是我之真性邪？佛乃令其遍觀一切物象，種種差殊，咸物非汝。然同是汝見精所矚，汝能見精了無差殊之相，可同物象指陳，則此見精本妙真明，如何可云同乎物象，可有見邪？汝之見性，若是現前一可見物，則吾見性應亦現前一可見物。汝既見汝見性，可同物象指陳，亦應見吾見性，可同物象指陳。汝既不能見吾見性，則汝見性亦決不同物象可見，明矣。汝見既非物象，現又明明周遍矚照，不同龜毛、兔角，則此非物象而又周遍之見性，非汝真性而何？性汝不真，取我求實，所謂『吾語非密，密在汝邊』者也。此章兩段經文，皆先明塵象有物體可還，殊形可擇；次明見精無物體可還，無殊形可擇。次乃就見精之無可還、無可擇，而顯見性確是自心，以破其以見性為前境之倒想者也。

六、借器界局方局量，見精超方超量，而顯見性自在：承上章，阿難已認見性必不離我身；然又恍若見性隨我身之居處而異其量，則疑見有舒縮，違前圓滿常住。故佛以器界有方圓、大小，見精隨之應量發現，而非見精自有方所、限量，以顯見性自在無礙。蓋器界亦消歸本如來藏妙真如性，則見性不循器界自發，器界胥隨見性而轉矣。

七、就見精非是物、非非物，顯見性一真絕待：承上番番破除阿難倒想，至此阿難乃將倒想完全呈露，意曰：我承佛言所見真性，乃是現出在我面前之物，若此物必我真性者，我今實有了別真心，豈反非是我耶？且此現我面前之物，但能由我身心分別，彼了不能分別我之身心；抑使彼能分別我之身心，不反同物能見我邪？此正所謂認色身為自己（迷物為己），迷心性局色身（迷己為物），用局身之妄想，緣法音之塵影，取為佛所開示之真性也。此一迷根不拔，漆桶不破，縱見覺緣遍滿十方，湛然常住，性非生滅，誠與外道所說真我無差別也。故知下章阿難亦未悟耳。此章佛以汝既說此見性是現前物，必可指陳，就現前物汝且指出何者是見。阿難到此，有手無可用處。乃曰：『指皆是物無是見者』。佛既印可，恐其遁現象之見而轉取空亡之見（此若今之談心理者、專取獨頭意識所緣之法塵也），故令就現象中發明無非見者，亦同印可。於是大眾莫不惶悚，蓋見相分起必同時，纔知是相，必已有見，纔知有見，必已是相。約義可別：一是心法、一是色法，一是能緣、一是所緣。約用難離：以心法故遂現色法，以色法故遂顯心法。約體無二：同一自證體上起故。惟諸如來及大菩薩，於其自住三摩地中，證自證體，親證真如，觀見相分（見與見緣）幻現如夢，宇宙萬物、斷常諸法（并所想相），同虛空華，本無所有。而見相分，全是識精元明妙菩提體，純一真實，何有彼此是非對待！如真文殊，實無是非二相；但一月真，自無是月、非月。是故因隨妄想有是非是，若契真覺無是非是。

八、就見精非自然、非因緣，顯見性離相即法：阿難住倒想中執取名相，聞說一真常住，以謂是撥色心法別指一自然體而言者。佛意既別有一自然之體，必可甄擇提出。故令就見精中，指出見精以何為自，既指不出，自然義壞。意謂佛本常說因緣，因緣之義必成，故又轉計因緣。佛乃復令於見精中，指出見精決定因何緣何而有。但此非謂自然、因緣之語有過，特阿難所取者，是世間人遍計我法執性（世間學者大都如是），尚是小乘所破，況可擬議真菩提心（楞伽、佛亦對外道說因緣、自然皆是世論，蓋亦破外道遍計法執也）？是以斥曰：精覺妙明『無非不非，無是非是，離一切相（見緣想相猶虛空華，本無所有）即一切法（此見及緣、元是菩提妙淨明體），汝今云何於中措心，以諸世間戲論名相而得分別』？阿難復執佛所常說生眼識之因緣名義，不知佛說因緣，正明世俗諦法無性。世諦法無性故，性唯真性。今正直顯第一義性，如何更執世俗諦法諸因緣相？故復就明暗、空塞，明皆非見精，而即進明妙見性中黏發見精之時，見精早已非是見性。見性本淨元真，猶離見精之妄，為帶妄之見精所不能及；何況見精所緣、倒想所取諸因緣自然及和合相哉？此及離一切相之義。而見精、見緣，皆妙見性中黏發，所以體即本妙見性，則是即一切法義也。阿難纏繞世諦因緣，故戒以無得疲怠妙菩提耳。（或謂之前八章、但是顯帶妄真，下章方是出離妄真。不知『色心諸緣及心所使諸所法緣，唯心所現』；『於其自住三摩地中，見與見緣並所想相如虛空華，本無所有』；與下章淨目喻真覺，眚影喻妄見及妄見所緣，有何別乎？特阿難重重不悟，佛所示真性轉執轉遠，乃將見猶離見，鞭辟向裏一句，與說明見精一向是所就非所顯耳。何嘗要其認取帶妄真邪？若謂眾生離帶妄真無可顯者，下章阿難豈已成佛菩薩，乃可為出離妄真邪？須知初心正須直徹真源，絲毫不容黏帶，而後乃能觀帶妄真如夢幻耳！所謂『非不見真如，而能了諸行皆如幻事等，雖有而非真』也。是故本經前之三卷，章章唯是直顯如來藏心。謂前八章但是顯帶妄真之見精者，亦猶阿難於動搖頭外見個不動搖光景，取著難捨而已。不知守此，不唯不悟見性，亦復不悟見精，祇緣一法塵所生影子耳）。

九、就見精剖出同分妄見、別業妄見，顯見性是本覺明心：以見性是本覺明心，是故生佛無二。以見精循染淨業現，是故眾生背覺合塵，見唯妄見；諸佛背塵合覺，見唯真見。然則見性猶非見精，明矣。因緣自然和合不知合相，世人特在眚燈所現影上生計度耳。眾生若能遠離虛妄業緣，斯亦同諸佛背塵合覺矣。此章標『將欲敷演大陀羅尼諸三摩提妙修行路』者，以如來憐愍阿難及大眾，從此一請不待重問，即廣會法相顯如來藏也。因知阿難向來多聞，非與說盡不能悟也。同分妄見，是眾生同業所感共見者（或盡十方有漏國土、或一世界、或一洲渚、或一村落皆得論同）。別業妄見，是一人別業所感獨見者（或一世界、或一洲渚、或一國土、或一村落皆得論別）。餘并可知。

十、就見精重明非和合生、非不和合，顯見性唯離言自證：和合之與因緣，事不相離，義還有異。蓋因緣是所由和合不和合者，和合不和合是因緣之所致者。故成相、壞相屬因緣，總相、別相屬和合不和合（總相亦即共相、別相亦即自相）。前非因緣，已略兼非，今更就餘陣摧之耳。既雙非和合不和合，不復更著一語，豈非以言遣言，遣至無遣，言語道斷，心行處滅，顯見心唯可離言自證邪！

此科雖曰專為辨明見性，亦就遍勝相假定分齊耳。據實，一曰：『云何汝今以動為身，以動為境，從始洎終，念念生滅，遺失真性，顛倒行事，性心失真，認物為己，輪迴是中自取流轉』！再曰：『色心諸緣及心所使，諸所緣法，唯心所現；汝身汝心，皆是妙明真精妙心中所現物。云何汝等遺失本妙圓妙明心寶明真性！認悟中迷，晦昧為空，空晦暗中結暗為色，色雜妄想，想相為身，聚緣內搖，趣外奔逸，昏擾擾相以為心性！一迷為心，決定惑為色身之內，不知色身外洎山河虛空大地，咸是妙明真心中物』。再曰：『一切眾生從無始來，迷己為物，失於本心，為物所轉，故於是中觀大觀小。若能轉物，則同如來身心圓明，不動道場，於一毛端遍能含受十方國土』。再曰：『十方如來諸大菩薩，於其自住三摩地中，見與見緣兼所想相，如虛空華，本無所有。此見及緣，元是菩提妙淨明體』。再曰：『娑婆世界并洎十方諸有漏土及諸眾生，同是覺明無漏妙心。見聞覺知，虛妄病緣，和合妄生，和合妄死，若能遠離諸和合緣及不和合，則復滅除諸生死因；圓滿菩提不生滅性，清淨本心本覺常住』。不唯下卷泯會法相、融研物體以顯如來藏者，包該已盡；即四卷約四諦以顯如來藏者。亦囊括無遺矣。密意了義，佛不能傳，在聞熏之士超然自悟耳。

辛三、會法相泯顯如來藏（從阿難汝猶未明一切浮塵諸幻化相、至十八界章盡是也）：文中五陰、六入、十二處、十八界，一一明其但有名字，虛妄無實（實即名之所詮，猶近人所云名之義界也）。既無實，則從誰立生（生即近世所云因果律）？不應空華結成空果，不應空果開放空華；故汝謂必因緣生者，非也。既無實，則從誰立性（性即近人所云物之本質）？不應兔角先是龜毛，不應龜毛今成兔角；故汝謂有自然性者，非也。夫然，故此諸浮塵幻化相，當處緣會妄現生相，假名曰生；當處緣散妄現滅相，假名曰滅。畢竟無實、無生、無性，而其實性乃真本不生滅如來藏妙真如性也。初云：『一切浮塵諸幻化相，當處出生，隨處滅盡，幻妄稱相，其生真為妙覺明體』：是指陰、入、處、界別別自相。此正破小乘人法執，令悟入法空真如也。以彼執此諸法以為實有，由貪、瞋、癡等惑業因緣而和合之，能成有情眾生及無情器界故。由戒、定、慧，滅除貪、瞋、癡等惑業因緣，則不與此諸法和合得解脫故。今明此等諸法，唯識（識即能分別體）變現，剎那生滅，實無少法能到少法。識亦如幻，識之實性即妙真如，攝相歸性，真為妙覺明體。故此等諸法，非因緣生，無自然性也。佛告富樓那曰：『汝但不隨分別，狂性自歇，歇即菩提』也（或問：四陰、意根、六識、皆是心法，如何亦說是浮塵相？答曰：體雖心法，唯自證知。若從聖教尋名取義，緣其義相以為心識，亦法塵攝，已屬所緣之相分故）。次云：『如是乃至五陰、六入，從十二處至十八界，因緣和合虛妄有生，因緣別離虛妄名滅，殊不能知生滅、去來，本如來藏常住妙明不動周圓妙真如性，性真常中，求於去來、悟迷、生死了無所得』！是指陰、入、界、處諸法，和合成者及不和合，其和合即眾生生長、器界成住，不和合即眾生老死、器界壞空。如是乃至者，如是乃至此等諸法和合及不和合也。就眾生中又分悟迷，迷有生死，悟無生死。此等諸法，既唯虛妄，何有乎和合、別離？此等諸法，和合、別離既皆虛妄，何有乎迷有生死，悟無生死？此等諸法，既皆本如來藏常住妙明不動周圓妙真如性，何有乎去來、悟迷、生死可得哉？故去來、迷悟、生死，非因緣生，無自然性也。此則以法空故，生即無生，常住涅槃，恆現生死，一切眾生皆菩提相。盡破凡外、權小之執，令眾生頓悟二空，入如來藏妙真如性也。

案：此皆由阿難執著因緣、自然之說，分別計度，戲論無已，佛知非盡將其所聞持者，快刀亂絲，一斬齊絕，不能令其計度心息，故取諸法悉與一翻案也。陰、處、界三，攝諸世間法盡。陰者蓋覆，亦譯曰蘊。蘊者積聚，積聚諸虛偽相，蓋覆真性，令不明故。處亦曰入，六根是六塵所入處，六塵是六根所入處，各有處故，對相吸故。界者性分，亦即義界，各有定分，性不同故。陰但有五，一色，四心。處有十二，十一色法，一是心法。界有十八，十一色法，七是心法。此皆約義不同，開合有異，法之自身，無多少也。教中常義如是。本經別意，另立六入。六入正指六根而說（此中意根似專指末那識，若約六入亦攝法遍。五根兼攝五塵、五識，意根兼攝法塵、意識及賴耶識），十二處偏據六塵說，十八界偏據六識說。細觀經文可知。

此章文相層次：壬一、承前總示陰、入、處、界本如來藏；壬二、次第別明陰、入、處、界本如來藏，此即為四：癸一、五陰，癸二、六入，癸三、十二處，癸四、十八界。此是章首，又各有一冠語，總徵何故是如來藏妙真如性。下乃別列五陰為五，六入為六，十二處為六，十八界為六，共成二十三章，文義則大同也。

辛四、出法體融顯如來藏（從阿難白佛言、終識大章是也）：一切諸法，皆以色、心為體。上章陰、入、處、界，是就因緣和合所起之現相說。現相者何？即有情、無情物是也。但色陰者、是無情物（此中又分氣物、礦物、植物。約根本論亦許有識，是識變故；亦許有情，本如來藏心故）；具五陰者，是有情物（從蟲蟻至人、佛皆是）。入、處、界三，可以類推。情、無情物，皆已現成和合行相。就其現有和合行相，別之為色、為香、為意、為身；是故色或山色、雲色，香或草香、獸香，身或鳥身、人身，意或自意、他意，咸若繫屬一和合行相物言者（此所謂物，本唯有名，除十八界等法，其實空無所有，故小乘得悟生空也。但世俗則都惑之為物我，故有分段形相、成住壞空、生老病死）。設此和合行相，因緣散離而滅，何眼、耳等之有？正唯地、水、火、風而已。是故此章是就因緣散離所歸之本相說。（此謂世論如是，非聖教道理也。據實五識但緣五塵，除色、聲、香、味、觸，何處更有四大可得）？小乘多言四大，亦或執為實法（即是有自然性，此同近人所執原質、原力）；謂是由業緣力，集現宇宙種種形物（人物等總相，眼、耳等別相）之變化體。此變化體，不從業緣集現，是本然性。故因緣力謝時，還歸四大。阿難或聞佛於小乘會中作如是說，故今聞佛俱非因緣自然，疑現前世間諸形物既現是有，若非因緣和合變生，應同四大自然本有。且和合變生者，必依四大以為本質，如佛今說，既違先前自語，復違世間現量（此似現量非真現量，其實乃是非量，屬意識所緣之似帶質境），似乎成戲論矣。不知佛昔是隨世俗言說（印度舊有論師執四大為萬物本體，若今質力學者），令小乘人易悟身空──但是業緣和合四大為身──了知現身即空，非教更執四大為自然性，亦非教之滅因緣和合身，取自然性。而小乘見道者，亦決不執四大為自然性，取證此自然性。唯析空觀聲聞、緣覺，或不知五蘊、四大如幻、如化，本空無性，厭離以求解脫則有之。而聲聞未見道者，聞此、或轉執四大是自然耳。由是觀之，阿難此時真未得須陀洹果也。故佛責曰：『汝求無上菩提，為示第一義諦，如何復將世間戲論妄想因緣而自纏繞』？據實、此四大等皆是識心分別（染依他性，所謂幻妄）、計度（遍計執性，所謂倒妄），但有言說，都無實義（了無可由因緣集起之定實性、及有定實之自體本然性）。何者？假此四大各各體非和合，有定實之自然性者，則必不能互相雜和，變現世間形物。例如頑虛不能與諸瓦礫和合，變現牛馬（此亦如執無方分原質者，既無方分、則無聲、香、色、味、觸等可得，既唯是無，憑何說是原質？縱使強執此無以為原質，既唯是無，無不能有，如何可是變化宇宙現有形物原質？故所執無方分原質，除識心分別計度言說外，都無實義）。夫然，四大自然義成，則不能因緣和合成世間種種變化。若因緣和合成世間種種變化，四大何有自然性哉？故亦本非因緣，非自然性。假此四大相雜和合，則即同於因緣和合諸浮塵變化相。如遇冷增熱減因緣，由水成冰，冰始水終，冷生水滅，不得云水是自然性法，冰是因緣生法；若遇寒減熱增因緣，冰還成水故。如遇煖增寒減因緣，由冰成水、水始冰終，水生冰滅，不得云水是因緣生法，冰是自然性法；若遇熱減冷增因緣，水還成冰故。

此中如水成冰、冰還成水二語，說本經諸師、皆作真如隨緣不變、不變隨緣會，義皆非是！何則？若謂真如隨染緣成九界，如水成冰，則以真如喻水，九界喻冰；真如隨淨緣成佛界，如冰成水。又以真如喻冰，佛界喻水。水相非不變成冰相，冰相非不變成水相，指何為不變耶？若謂以真如喻溼性，水喻佛界，冰喻九界，雖隨染淨緣成九界、佛界，如溼性不變者，則如水成冰、便墮佛界有終，九界有始。亦不得云此是即佛界之九界，即佛界之九界、如即水中具有冰性，非若水已凝成冰故。況此二語，意即含如冰成水，水還成冰；則水還成冰，亦墮涅槃有終、生死有始。亦不得云此是即生死之涅槃，即生死之涅槃、如即冰中具有水性，非已由冰泮成水故。未悟此喻本是承上四大與諸世間種種變化對論。非佛界九界對論也。立比量云：若許四大亦和合者，應與世間種種變化始終相成、生滅相續（宗）；同是和合性故（因）；如水成冰、冰還成水，如冰成水、水還成冰（喻）。

然則眾生業熟因緣，萬物虛妄始生，四大虛妄終滅；眾生業謝因緣，萬物虛妄終滅，四大虛妄始生。四大之與萬象，始統相成，生滅相續。生死死生，生生死死，譬旋火輪，未得休息。寧有端委可尋、本末可定，而曰：四大是變化本質、自然性法，萬物是變化現象、因緣生法哉（此亦如執有方分原質者，既有方分，則有色、聲、香、味、觸等可得，即同宇宙現象形物，如何獨說此是原質？此若原質，萬象即應皆是原質，對誰非原質而說此為原質邪？原質既與非原質同，故此所執原質、除識心分別計度言說外，都無實義）！且夫四大既同諸浮塵變化相，則亦當處出生，隨處滅盡，幻妄稱相，其性真無妙覺明體，本非因緣，非自然性，何須於此更致疑乎！然阿難雖依小乘教，祇疑四大，佛則直從大乘了義教說，故曰：『亦令當來修大乘者通達實相』。實相者，離一切相即一切法之如來藏也。而大乘教多標六大，本經加立根大（根大實非指六根，而是指發現六根門頭之精明，依本精每稱見精、聞精等，應名精大，然名詞不雅馴。據實應云覺大，經文首標見覺，例推應知，得云聞覺、嗅覺、嘗覺、觸覺、知覺。此與近人心理學上名詞，亦甚符契。又復凡夫迷此現量，一向住在比、非量中，種種取著，不知全依現量而起，名曰背覺合塵，義亦符契。然或以覺為觸覺專名；亦多專舉覺與迷對；又復覺者但一精明，似不更論見、聞、嘗等；有此淆訛，故今但稱根大。雖名根大，實是依根之覺，寄名根大。例如依眼之識名為眼識，識實非眼。可知此大精覺，亦復非根。經文雖云『如一見根』，乃詮見之根元，非詮眼根。若眼根向前則背後，豈云見周法界？又此六精本一精明，一精明即阿賴耶識。阿賴耶識必以末那識為共依，是故此大即攝七八兩識。既知根大、是指精覺，可知識大唯指第六明了亂意之比、非量及獨頭意識矣。大概言之，此中根大、是愚夫位中根本無分別智；識大、是愚夫位中後得正分別智。諸佛背塵合覺，故證根本智而成正分別智；異生背覺合塵，故迷根本智而成妄分別智。又此根大，亦是愚夫無明，一向不與現量相應，於真現量極晦昧故；一與此真現量相應，便得十方虛空頓時消殞。何者？真現量中，無名言種類分位假法故）。加立根大，自是本經別意：一、為重根門圓通，攝一精歸六根故。二、為立念佛圓通，攝六根歸一覺故。然此七大，前之四大是諸色法共依；空大是諸不相應行分位假法共依（或指空是色法，不知此所云空，非指眼識所緣空一顯色，是指可容受往來之空間。空有間故，亦即是方、是處、是界、是域。依此則有外表形相發現，所謂點、線、面、積，方、絃、邊、角。據此表現形相，則有名句文等施設，曰天、曰地、曰人、曰物。則有彼此定異，則有彼此相應，則有和合不和合性，則有各各命根不同，則有眾同分、異生性、無想報、滅盡定，則有東、西、南、北，則有一、二、三、多。既有表現形相，則有現量可定，則有變動可觀，則有生、住、異、滅，則有往古、來今，則有遲速次第，則有流轉得失。此正同乎近人所云宇宙，宇者界也、處也，宙者世也、時也，故亦即是世界。此雖亦攝屬法塵，然是意識不共五識所施行之心色分位，唯有名理，是名非色，故是行蘊而非色蘊。又非能緣，故亦不是心心所法。若悟置器觀空，空有方圓，除器觀空，空無方圓。則此空間即成無邊不動虛空，具遍常義。遍故，非內外中，無往無來；常故，非過未今，不生不滅）；根大、識大，是諸心心所法共依。此七所以咸名大者（此之六大亦名六界，界者因分，今從大釋），相、體（亦即種子）、性三，皆許遍一切時處故。

何為大相？地（綜攝金石土木及諸固質）、水（攝諸液質）、火（攝諸光熱）、風（攝諸聲力）、空間、見精（舉一見精代表六精）、眼識（即同時意識依眼識起比非量者，亦舉一眼識代表六識）是也。即就人論（舉人代表一切物類）：全身除此七種大相，更無別物。依報、正報，未嘗一刻得離地、水、火、風，得離空間，得離見聞分別種種名相。今既猶古，古亦猶今，我既如此，物亦如是（若手若足、若衣若食、若親若友、若家若國、若工若學、若商若術、若善若惡、若苦若樂、若啼若笑、皆不可離），故遍一切時處。何為大體？堅、溼、煖、輕動（或謂動是表色，應但曰輕。然但曰輕、輕亦可是數量。吾謂動亦觸所能覺，不取表色，正如空間非取空一顯色。然動必輕而輕必動，恰猶輕氣常能自動動餘，瑜伽師地論雙稱輕動，故今取之）、太虛、精覺、明知是也。此與相異：地具五塵，六識共緣。水除香塵，五識共緣。火除香、味，四識共緣。風又除色，三識共緣。今之堅、溼、煖、動，約麤則唯身、意識緣，但是觸塵。約細則唯阿黎耶緣，是五塵種而非五塵。離細同唯性境，不帶名言。又地相等，可有器界疏、根身親之別；此堅體等，則不論器界根身親疏之異。太虛正唯遍常虛空，亦清淨意識及本識所緣性境，不帶分位假相。精覺及與明知，唯正一精明體，不黏見聞、眼耳等言，與情無情非一非異。此七大體，不唯俱遍，且亦俱融，一一互具，不可摶挈，不可分剖。且從大相顯之：即如水具冷、煖，水中具火（冷、煖同是煖之增滅相故、隱顯相故，凡曰增減、隱顯、專局所取形相而言，非謂大體全體可有增減、隱顯是也），水且具火，具餘可知。水且遍火處、融火界，遍餘、融餘可知。火燃溼薪，火中具水，火之與水且然，與餘可知。空亦具地，能持載禽鳥飛行故。地亦具空，能容受溫熱傳入故。空之與地，地之與空且然，與餘可知。夫然，劫空窅冥，萬象彌羅，劫火充塞，萬流洪霈，明矣。奚有富樓那水火相陵滅，空地相傾奪之疑哉？何為大性？大相空寂，非七非一，統唯妙真如性，所謂一法界大總相法門體也。融相歸性，大體瑩妙，即相即性，常七常一，莫非本如來藏妙真如性，所謂自體相用大也。以常一故，觀性元真，唯妙覺明妙覺明心，本非水火。以常七故，各各發明則各各現，若具發明則有俱現。如來藏中，色性真空，性空真色，清淨本然，周遍法界；乃至性識明知，覺明真識，妙覺湛然，遍周法界：則是融相歸性，德體不空之真空也。遍周法界，隨眾生心，應所知量，循業發現，乃至含吐十虛，寧有方所！循業發現，則是從體起用，幻相非有之妙有也。循業發現，世間無知，惑為因緣及自然性，則是取相執名，迷幻成妄之倒妄也。

今更設一譬喻明之：盡虛空界一大海水，有持載德，飄泊諸舟櫂故；有潤澤德，灌飲諸渴故；有溫涼德，沐浴諸人物故；有流通德，潛洩諸邱壑故；有含容德，游泳諸鱗介故；有澄清德，靜沉諸擾濁故；有透明德，映現諸景象故。其持載德遍全海水，乃至其明透德亦遍全海。持載德水，盡具全海諸德，乃至透明德水，亦具全海諸德。盡虛空界一大海水，喻一法界，海水喻如來藏，水妙喻真如性，持載等七、喻七大體，飄泊等七、喻七大相。一舟飄泊，則有飄泊一舟相現，遍大海舟飄泊，則有飄泊遍大海舟相現。餘六亦然。舟櫂乃至景象俱臨，則有飄泊乃至映現俱現，非不條然各別，然何可分剖七德而離哉？非不朗然畢現，然何可摶挈一德而去哉？然則封取一舟飄泊之界，乃至局執一景映現之處，謂此界處有自然性或因緣生，謂飄泊界必不容有游泳，謂沐浴處必不容有灌飲，寧不惑歟！寧不惑歟！

此章文相，總有二層：壬一、是總疑總遣；壬二、是別融別顯。此即有七：癸一、地大，癸二、水大，癸三、火大，癸四、風大，癸五、空大，癸六、根大，癸七、識大。此章所以判為出法體者：一、出相體：大相大體，諸色心法共宗依故。二、出體性：大體大性，唯妙覺明如來藏故。名融顯者：一者、各融各顯：性妙真空，性空真色，清淨本然，遍周法界等是。二者、俱融俱顯：若此識心本無所從，當知了別見聞覺知，圓滿湛然，性非從所，兼彼虛空、地、水、火、風，均名七大，性真圓融，皆如來藏，本無生滅等是。

庚二、獲本妙心（承上章、至三卷偈終是也）：從破想相至出法體，遍歷萬法，真示唯心。世尊既將阿難及諸大眾先所聞執、凡情聖解，根本取消，並將眾生心根本性，菩提涅槃妙明真元，全體開顯，於是各各身心蕩然，虛空粉碎，大地平沉，頓皆消歸本如來藏。從如來藏圓照遍觀：宇宙間物如持一葉，父母生身如浮一漚，了然自知獲本妙心，常住不滅。乃說偈讚佛、頌法、敘益、發誓也。偈中初句讚佛真身：妙湛、性體，總持、德相，不動、神用，尊、即婆伽梵也。歸依婆伽梵，故是讚佛陀。佛陀實性，亦是即法。次句頌法總相。本經始終是詮首楞嚴王三摩提故。世希有、是頌此法門殊勝。法門自體，亦即是佛。次之二句敘益，是由佛法尊勝所致。從前種種分別計度，凡情、聖解皆顛倒想；本有法身，迷且不失，今忽悟得，寧歷僧祇？所謂得真菩提心也。次十四句、是發深固菩提誓願。八句是眾生無邊誓願度：一入大乘，即能為人，紹佛志故，報佛恩故，盡未來際利樂有情。二句是煩惱無盡誓願斷，亦法門學無量誓願學：煩惱是病，法門是藥，藥病雙知，自他俱利，故佛令入遍知海也。二句是佛道無上誓願成：佛令入圓通門、得無生忍，乘是直超（無諸紆迴曰直、無諸留滯曰超）五十五位真菩提路，圓滿妙覺是也。上皆是願，末二句是誓也。阿難菩薩大權示現，居凡夫地（此依未得須陀洹說）小乘有學（此依已得須陀洹說），令諸末劫凡夫直入無等法門（此意為正），及諸聲聞、獨覺增上慢者，迴向無上佛果（此意為帶）。則其功德，唯佛能知。法華開顯，仍是住前菩薩，猶未足以定其量也。然阿難菩薩既為凡夫之標榜，今依本經，正須約凡夫地論，否則轉違其意矣。是故阿難從初求大菩提，乃是名字即佛向相；此中悟本妙心，正是名字即佛入相；發弘誓願，正是名字即佛住相；下章聞修請門，方是名字即佛出相，亦是觀行即佛向相。此中尚非五品，況初信耶？其得初果、二果，別是旁意，不必拘之論圓教位。且下圓通章中，方敘其得初果，不入色、聲、香、味、觸、法，亦正觀行即佛向相。然小果論圓通門則有，論菩提心則無也。名字即佛，悟菩提心，已非小阿羅漢可及，況初果能實齊圓初信耶？單論共解脫，許小果無學齊七信或七住或七地耳。然開圓悟有二：一、是解悟：謂從聞教究得比量正解。此雖圓解，尚未知有，洞上名曰外生王子。二、是證悟：謂頓忘情，忽入現量真悟。亦多依前理解，息念專觀（此亦通修止觀，然是求證悟者，未是求入聖者）而忘情證入者。此則宗通說通，更有力矣。阿難承佛種種開示，微細發明，故深得正比量；被佛重重逼破，分別不通，故頓入真現量，故阿難解悟即證悟也。證悟又二：一是悟便成行，或本悟法門、念念相應，或圓自在慧、塵塵入道，不須重起爐灶修煉，洞上謂之內生王子。二是雖親悟得，未能念念相應，塵塵入道；則須選擇勝方便門，苦下功夫，專修深入，洞上謂之末生王子。大約前者若曹溪等，不可多得。後者則若牧牛圖等皆是。今阿難亦屬後者，為此方眾生選勝方便門，大權深心，誠可依也。

己二、約四諦顯如來藏而勸妙修（從四卷初起、至顯如來藏章盡是也）：集諦、苦諦，六凡之因果也。亦九法界之因果也。道諦、滅諦，四聖之因果也，亦佛法界之因果也。故四諦者，即十界、百界三千性相也。由如來藏隨緣不變，故有理具三千；由如來藏不變隨緣，故成事造三千。迷悟順逆，染淨真妄，胥莫越乎茲矣，所謂道理勝義諦也。而開顯之如來藏，則與前無二，皆圓空、圓不空、圓空不空者也。特所就之門有異也。故裂為三藏者，非也。然初心悟入亦隨門淺深，即如天台所立通教，正為菩薩，本是圓教具德圓融之第一義空門。然同由此門入道者，或僅見生空而退同藏教，或見生空真如而成通教大阿羅漢，或雖見二空真如而真如不融諸法。若單聞教者，則決不退通、退藏也。是故若從前章但見融泯萬法唯如來藏，性真常中了無一法可得，則頗同曹溪從無住生心悟入，而曰『本來無一物』者，黃梅謂之亦未見性。逮後重聞說金剛經，乃悟自性本來具足功德。則此章明事造十法界，亦如來藏中性具者，又烏可少哉！故謂祇釋餘疑者，亦非也。又前章蘊、處、界、大（相想空大、見精根大），皆十法界共依者。一向離十法界假相，非聖非凡，無修無證。此章豎顯佛界性、相、果、報，乃至獄界性、相、果、報，迷悟、染淨歷然不同；則逆順修相明而得進勸乎妙修矣。嘗觀法華五品，前之三品名曰隨喜、讀誦、講說，阿難隨喜聞聽善說法要之富樓那與佛問答，亦正審除細惑，而為觀行即佛之向相者。從此章悟入者，了無一法可得，亦不異前。特法法皆通、法法皆備耳。此又分二：

庚一、因滿慈躡疑而廣顯（至方悟神珠非從外得是也）：此中由富樓那問者，皆是性修交關之旨，阿難方住悟中本未依性起修、從修合性，不能問亦無由問也。別有四意：一者、阿難說偈，已請審除細惑（細惑正是修所斷惑，然欲教之擇門修斷，先當發明何故須修，故此章來）。二者、阿難疑亡方悟，更無問端。三者、聞虛偽法皆如來藏，則應凡無塵勞，本清淨故；聖無常樂，同流轉故。又應性有障礙，具妄相故；妄有根元，即真性故。此皆正違小乘斷苦得樂、滅妄歸真之法執者，故富樓那忽興疑問。四者、佛會弟子，富樓那為說法第一，今聆勝義猶難了解，況能輾轉向人宣揚？故興疑問。此又分二：

辛一、承前問許（至欽承法音默然承聽是也）：阿難開悟，習漏未除，明阿難須修也。我等漏盡，尚紆疑悔，時我等未悟也。然大章富樓那四重疑問，阿難亦同疑否，蓋難測知。細推性有障礙，妄有根元二疑，阿難應無，已悟如來藏故。而凡無塵勞，聖無常樂之二疑，阿難縱未涉疑，而依覺不覺出障無障之二義，即理成事，全性趣修，則阿難所當知也。佛之許詞，則專對二乘無學說，固以所示正遣小聖法執故也。

辛二、次第說示（從佛言富樓那如汝所言起是也）：此中四章，略同起信心生滅門，然文不次。第一二章，略同心生滅門生滅因緣：一、不覺義，迷染因緣；二、覺義，悟淨因緣也。三章、略同心生滅因緣也能顯示自體相用。四章、正同心生滅門初心菩薩若觀妄念無相，即同證得如來智慧。要之，皆是就道理勝義諦顯證得勝義諦、勝義勝義諦也。此即分四：

壬一、顯如來藏集苦因果（至因此虛妄終而復始是也）：此答『若復世間一切根塵、陰界處等，皆如來藏清淨本然，云何忽生山河大地諸有為相，次第遷流終而復始』之問；釋凡夫『應無塵勞，本清淨故』之疑也。文應判二：一、明變易生死依正因果，至彼無同異，真有為法是。二、明分段生死依正因果，世界、眾生、業果三種相續是也。世界依報，眾生正報（在變易中則稱真有為法），約現世論，業果兼上依正。約二世生滅流轉論，依報隨正報轉，有正方有依故。此即十二因緣。分段必緣變易，依根本乃有枝末故；變易則不必兼分段，枝末斷而根本存故（若聲聞、緣覺、菩薩等有變易生死，無分段生死）。此同我執必有法執，法執不必有我執也。變易生死，佛從富樓那法我癡指出，直從本覺明心說起。蓋一月真，本無二相（性覺妙明、本覺明妙），欲有所見（妄為明覺、即是求證涅槃），則成二相（有所非覺，無所非明，即證涅槃能證所證）。二月妄現，一月真隱（性覺必明，無明則非覺湛明性，涅槃即心自性，別有可證則非涅槃）。二妄對待（無明之覺、妄想之明），昏擾生勞，勞久發塵，渾濁相成（動則有業、業必有苦），即是變易生死苦也。引起塵勞煩惱乃至真有為法，則即為分段生死張本也。而世界、眾生二相續，還從覺明空昧、覺明為咎說起，所謂分段依變易起是也。而業果相續，但從想愛同結說起者，用二世輪迴義，即現行之愛、取二支是無明故。而世界相續中，至故有水輪含十方界前，是指四大本相；下是指萬物現象也。而眾生相續中，至由是分開見聞覺知前，是明有情迷一法界，同現六種根塵之故；下是明有情造異業緣，別感四類生趣之故也。而業果相續者，其根本為殺、盜、淫三，斷殺、盜、淫則三緣斷，故三因不生矣。而此三種顛倒相續，結歸皆是覺明明了知性，因了發相，從妄見生；則九法界煩惱生死，雖如來藏清淨本然，隨如來藏清淨本然而循業發現，非無塵勞也，明矣。但諸有情迷染生死，實無有始。所說似有始起相者，蓋以佛從凡夫背塵合覺，次第漸斷無明永盡，反顯眾生背覺合塵，亦有此次第耳。不從佛所斷證次第反顯，不能令眾生比量深達覺源故。實則眾生現前介爾心起，莫不具此諸次第相。何則？依如來藏故有生滅心轉，念念皆從性覺明心起故。但凡夫昏昧，不能微細覺知耳。豈徒凡夫，應知菩薩雖悟一法界大總相，於此亦須依佛言教比明，未能現量微細盡知；菩薩常願親近佛住，而悟後貴隨喜讀誦講說了義經者，此亦一原因也。

壬二、顯如來藏道滅因果（從富樓那言若此妙覺、至菩提涅槃亦復如是是也）：此躡上章而疑問者，意謂眾生本妙覺明同如來心不增不滅，既無端起諸生滅相；則如來雖已空諸漏唯存本妙覺明，亦應更起諸生滅相，無常樂而同流轉也。要之，與上章皆取理性與事相，分疆劃界，而執理性傾事相，局事相奪理性者。未悟理性當體即具事相，事相當體即唯理性；非在事相外別有一孤標獨立理性，及在理性外別有多和集緣起事相。然則佛界、眾生界、即本妙覺明，豈別有本妙覺明為佛界、眾生界能起因哉？本妙覺明即佛界、眾生界，豈別有佛界、眾生界為本妙覺明所起果哉？故成佛則全法界皆成佛，無往非妙覺明空（空字即出障義），烏從更現生滅流轉？而墮苦則全法界皆墮苦，無往非生滅流轉，烏從別取妙覺明空？自諸佛觀眾生，皆唯妙覺明空，何嘗生死流轉？自眾生觀諸佛，亦唯生死流轉，何嘗妙覺明空？若眾生能同諸佛妙觀，觀生死流轉，則生死流轉立成妙覺明空矣。既成妙覺明空，豈尚有生死流轉妄相可得哉！譬如迷人，於一聚落，乃至覺迷迷滅，覺不生迷，喻轉惑道成般若德。亦如翳人見空中華，乃至何當更出山河大地，喻轉業道成解脫德。又如金礦雜於精金，乃至菩提涅槃亦復如是，喻轉苦道成法身德。此之三德，亦得統稱或涅槃、或菩提、或法身（法身即出障如來藏）也。夫然，則佛法界，菩提、涅槃，即如來藏真妙覺明，合如來藏真妙覺明而出障圓成，無非常樂也，明矣。

壬三、顯如來藏相本圓融（從富樓那又問汝言、至愛念小乘得少為足是也）：此答『又如來說地、水、火、風本性圓融，周遍法界，湛然常住：若地性遍，云何容水？水性周遍，火則不生？復云何明水、火二性俱遍虛空，不相凌滅？地性障礙，空性虛通，云何二俱周遍法界』之問；釋『性有障礙，具妄相故』之疑也。而世尊即進明不徒世俗所執四大自共相，如來藏心俱非、俱即、俱離非即、俱即非即，無不圓融，了罔障礙；而十法界緣起因果相，如來藏心亦俱非、俱即、俱離非即，俱即非即，無不圓融，了罔障礙也。譬如虛空，體非群相，宛轉虛妄，無可憑據，故如來藏俱非十法界也。而不拒彼諸相發揮，若俱發明則有俱現，故如來藏俱即十法界也。觀相元妄，無可指陳，猶邀空華結為空果，云何詰其相凌滅義？觀性元真，唯妙覺明，妙覺明心先非水火（謂無義界可剖據而立水火名相也），云何復問不相容者？真妙覺明亦復如是，故如來藏俱離非即、俱即非即十法界也。汝於色空相傾相奪於如來藏，乃至故發塵勞有世間相，九法界虛妄顛倒也。我以妙明不生不滅合如來藏，乃至故發真如妙覺明性，佛法界常樂我淨也。如我按指，海印發光，佛觀眾生皆妙空明覺也。汝纔舉心，塵勞先起，眾生觀佛亦起滅輪迴也。眾生觀佛亦成起滅輪迴，故曰：『如何世間三有眾生，及諸出世聲聞、緣覺，以所知心測度如來無上菩提？用世語言入佛知見』！此章從如來藏俱融萬法、十界、自相、共相、差別相、因果相，故是雙承前之二章，而俱融理具、事造、苦集滅道也。

壬四、顯如來藏妄本空寂（從富樓那言我與如來、至方悟神珠非從外得是也）：此躡上章而疑問者，意謂我與如來妙心無二圓滿，何故我及眾生積有無始妄想，一切眾生久在輪迴；我得聖乘猶未究竟，纔一舉心塵勞先起，而如來亦必圓滅諸妄想乃獨得真常也？設使真居妄外，則真與妄各立，而真性孤迥出妄想，眾生在妄，云何亦圓滿真性耶？今既圓滿，知真固無際矣。然若妄從真有，則妄與真相依，而妄想根元即真性，如來雖真，云何得圓滅妄想耶？今既圓滅，必妄別有因矣。要之、與上章皆是計真性同妄想，真性亦有分齊；執妄相同真性，妄相亦有實體者。不知真性惟真，豈有分齊？可據立分齊，則即妄相而非真性矣。妄相惟妄，豈有實體？可得契實體，則即真性而非妄相矣。演若狂走，惟是心狂，可見妄非真外。人皆有心，不皆狂走，可見真非妄元。真非妄元，故究竟滅而圓寂也。妄非真外，故分別歇即正覺也。汝富樓那愛念涅槃，取世間相，種種分別，欲索妄想劬勞斷除，修證如來菩提；恰同演若貪觀面目，覓鏡中頭，處處狂走，欲得影像執捉把玩，認作自己真身。然演若多頭本無失，忽然狂歇，假名得頭，頭原在身，非從外得。汝富樓那殺、盜、淫三緣已斷故，貪、瞋、癡之三因亦不生矣，則於世界、眾生、業果三種虛妄相續，但不隨順分別取心外法，直下獲即心自性菩提矣（此即是入流成正覺，乃圓初住發得菩提心也）。成就慧身，豈從他悟也哉！逮得菩提，妄想皆同昨夢，夢中境物，心縱明憶，豈能取出示人？況妄惟是妄，妄且非有，何有妄之生因乎？此章示如來藏佛界、九界真妄相即，故了忘本空寂，頓得真體顯露，而相即理具、事造苦集滅道也。前歷萬法，阿難悟如來藏，乃凡夫得真菩提心，但是名字即佛。此約四諦。滿慈悟如來藏，乃小聖得真菩提心，縱未入圓初住，亦在圓七信矣。又此約四諦顯，已含攝修圓通門、履菩提路義盡矣。下特更擇之詳之耳。

庚二、因阿難滯聞而勸修（從即時阿難在大眾中、至顯如來藏章盡是也）：阿難謂：佛今說菩提不從因緣，即同拘舍梨等自然；純乎從前戲論習氣，舊病新發，所謂似隔日瘧、瘧種未除者也。故如來即舉演若達多事遣之，而即勸修證矣。蓋因緣自然義，皆依狂走而立，狂走且非實法，何論因緣、自然？識知狂走則不狂走（即不戲論分別），即悟本頭本不曾失，故謂滿慈三緣斷故，但不隨分別即菩提心耳。汝不能免摩登伽難，則是三緣未斷，今日三緣斷故即菩提心，正須修習斷除三緣，如何徒取言說而戲論耶？然佛此中所云無戲論法，是指極果實證。趣使進修實證，不令滯在聞解，故曰『菩提涅槃尚在遙遠』。阿難雖悟，似滯聞解，祇欲了知，無意修習，故聞佛告富樓那言，重欲辨定因緣、自然之義。佛意：汝既開悟，且知須斷三緣，息滅分別（前章滿慈已斷習漏，未悟惟心，故訶劬勞修證，此章阿難已悟惟心，未斷習漏，故勸精勤修證。對治悉檀、因人而異者也；今息戲論分別，則無二也），方能契入真菩提心，則正宜從本悟門全性起修也。且摩登伽已得離欲，汝奈何自欺尚留觀聽耶？責以自欺者，因阿難已真悟如來藏，且自知習漏未除而須除；此辨因緣自然不同前者，實是求決了所疑也。顯如來藏，結歸勸修，可見修必先悟，悟即當修矣乎！

戊二、明圓通門（從四卷阿難及諸大眾聞佛示誨、至七卷恆令是人所作如願是也）：圓通亦稱解脫，若佛華嚴諸善知識解脫門是。亦稱三昧，餘不多標此名。本經亦曰：有三摩提名大佛頂首楞嚴王，及耳門圓照三昧等。擇滅心（六根互用）境（超世出世）一切纏縛（即得根身器界無障礙也），則曰解脫（小聖但已解脫分段生死為解脫，未能盡解脫心境諸障礙也）。平等任持一切功德（即二種殊勝、三十二應等），則曰三昧。復次、由三昧故（專心一境平等流入，即是從聞思修入三摩地），乃獲解脫（動靜二相了然不生，乃至忽然超越世出世間）；由解脫故，乃成三昧（超世出世乃成慈力悲仰一切功德）。二皆是圓通義。若析言之，亦可三昧為圓，解脫為通，故本經獨稱圓通也。又按妙德大士說偈，有圓通常三義。常、即如來藏性，所謂因地心與果地覺不二者。復次、常即妙湛，圓即總持，通即不動，總明曰首楞嚴王也。然本經處處多祇稱圓通，故略常字。圓通門者：一、是圓通之門，圓通明已出縛障、已發德用之如來藏故（所謂歸元性無二者）；門明修入圓通之方便故（所謂方便有多門者）。二、是圓通即門，此如從耳門修，則名耳根圓通法門。圓通即是總要之義，由圓通門得入三昧，證成空（離染礙）不空（具淨德）之如來藏故。曰明圓通門者，蓋指阿難尚未專修證入，但已得決定明了耳（如曰：『我今已悟成佛法門，是中修行得無疑惑』）。一者、決定明了從耳門修，最為要宜。二者、決定明了從初入流，進至究竟；而說戒宣咒，亦明修圓通所必要之前行法門者也。此分為二：

己一、正教當機雙審性修（至六卷無量眾生皆發無等等阿耨多羅三藐三菩提心是也）：審不生滅心為因地，是全修在性；審圓通常根為要門，是稱性起修。此正阿難所重要者。持戒則已能之，誦咒亦非所必需矣。此又分二：

庚一、阿難悟請（至在會一心佇佛慈旨是也）：此中重敘阿難及諸大眾聞佛慈誨，疑惑銷除，心悟實相，身意輕安，得未曾有。承前佛訶多聞祇益戲論，復云不如一日修無漏業。或阿難一念回光，得入流初相，在此證初果耳。獲華屋是前三卷功，要因門入，即本悟門未能念念相應，故求攝伏攀緣。陀羅尼、是總要法門，佛知見、是如來藏心，即是要得門而入也。圓自在慧塵塵入道，如神通人牆壁無礙，則華屋固四通八達者也。今求本發心路，正是最初方便（前此是令知有如來無餘涅槃，改轉倒想而端定趨向耳），下文所宣，不外乎此。

庚二、世尊許說（從爾時世尊起是也）。此又分二：

辛一、普為開示（至開無上乘妙修行路是也）：一、為回向大乘聲聞、緣覺（二乘極果，但得解脫三界，名曰涅槃；未能於菩提心自在，如菩薩上同諸佛慈力，下同眾生悲仰也）；二、為將來大心末法眾生。不徒為阿難，不徒為當時，故曰普為，此蓋結經人所敘佛意也。

辛二、正念審擇（從宣示阿難及諸大眾以去是也）。此又分二：

壬一、總示修圓通，須先明二決定義（至應當先明發覺初心二決定義是）：妙三摩地，即圓通也。

壬二、徵釋修圓通，云何為二決定義？此又分二：

癸一、雙釋（即云何初心二決定義句）。

癸二、別釋（從阿難第一義者起是也）。此即分二：

子一、重審因地心，令依全性起修（至皆合涅槃清淨妙德是）：此即是示第一決定義者。先標欲捐舍聲聞，修菩薩乘入佛知見者。聲聞非不修解脫門，其解脫門菩薩亦同修習；然聲聞但依生滅滅生滅，未悟如來藏心妙真如性，故不能依不生滅心為本因地。生滅雖減，不成如來寶覺，正由昧此第一決定義也。故曰：『若於因地以生滅心為本修因，而求佛乘不生不滅，無有是處』。佛前令阿難悟如來藏者，其效正在乎此。不爛壞虛空，喻妙真如性。本然清潔水、喻如來藏心，所謂湛圓妙覺明心是也。相織妄成五重渾濁，乃依如來藏自證心，幻起見相二分。見為能取，相為所取，二取互縛，不能捨離。此之五濁，大致同乎五陰。濁水、正喻見聞覺知，是生死本，亦涅槃本。不隨攀緣取相執性，即是擇去死生根本。水體本清，遍太虛空，即是依不生滅圓湛成性。如澄濁水，貯於靜器（靜器即喻虛空），靜深不動，沙土自沉，清水現前，名為初伏客塵煩惱（此齊二乘所證涅槃，亦正修入圓通門相，特彼不知水體清德，但永靜不動耳）：即是以湛旋其虛妄生滅，伏還元覺，得元明覺無生滅性為因地心（此因地心即圓初住，前所悟本清之水體方現前耳）。去泥純水，名為永斷根本無明，明相精純，一切變現不為煩惱，皆合涅槃清淨妙德（此是佛所證涅槃、四智菩提、清淨法界也）；即是然後圓成果地修證（即歷住、行、向位至究竟妙覺也）。濁空、清空，空性無異，濁水、清水，水相似異；悟水自體本然清潔，則亦無異，故因地發心與果地覺同。

子二、詳示圓通境，令選一門深入（從第二義者起、至正教當機雙審性修章文盡是也）：此下阿難重重請問，皆躡此第二決定義而起，正屬觀陰界處煩惱境以湛伏虛妄生滅，得圓明覺之法門也。此即分八：

丑一、示六結根功德圓缺，令選一深入，一淨全淨（至彼六知根一時清淨是）：結即纏縛，指織所妄成之和合虛偽相，死生生死者。塵吸六識，識取六塵，乃成煩惱。由此煩惱，劫寶覺心，纏縛生死，故喻為賊。根居識塵之間，外入妄塵，內發妄識，故喻為媒。兩性婚姻，非媒不合，識塵為咎，非根不成。故貴旋根歸元，則妄識無由發，妄虛無由入，煩惱本根可拔，生死纏縛可脫矣。今六根功用，有離合、淺深、圓缺，離深圓則循之易得通達，合淺缺則循之難得通達，不可不為發明之也。然六結根，徒根不結，結必根、塵、識三和合。故欲顯此六根功德（功德即是染分功用）圓缺，且依器界三世、四方，相涉疊成千二百數而較量之。依此較量，則六根功德誰離深圓，誰合淺缺，大致可見矣。若能自審宜入何根，擇一最圓通根循之深入，逆盡無始織妄業流，則六根同淨矣。此意正同天台止觀，灸病須得穴喻。必所灸穴深通病根，灸之乃能有效。然彼灸意識，此則已密示根門及耳門矣。

丑二、明六結根體用融隔，令知一隨拔，一脫圓脫（從阿難白佛言、至云何覺明不成圓妙是）：阿難此中且置六根圓缺不擇，先問一淨全淨之義。蓋此義未明，不能立志專修一門也。汝須陀洹雖斷見惑，不復貪取六塵，而結根中積生思惑，尚須數數修習伏斷，何況根本無明！故不能知妙圓湛性，非一非六，皆由湛精黏妄發光，攬色成根，流根奔塵。見不超色，聽不出聲，用中相隔，暫說為六；口來問義，身起承敬，體中相融，暫說為一。一且非一，何況定六？若不流逸奔塵，名誰見聞覺知？隨拔一根，脫所黏妄，伏歸元真，發本明耀。本明耀非黏妄而發，故餘五黏妄而發者亦不得不脫矣。從妙圓本，寄根明發，則用中亦不一向相背矣。一根清淨故六根清淨，六根清淨故六塵清淨。方且根塵，器界無不如湯銷冰，化成圓妙覺明，何疑乎一拔不能圓脫哉？

丑三、驗聞根不生滅性，密令選耳門圓通（直接上章至四卷盡是也）：此章是躡第一決定義、因地心要與果地覺相應而問者。實則第一定義已領，但承上章離闇離明無有見體，乃至無滅無生了知安寄，而疑六根斷滅，依六根修與第一定義不符耳。不知佛於上章，是明六根對六塵說，離塵則六無自相耳，豈謂根性亦斷滅耶？根性斷滅，誰發明耀？誰成互用：蓋阿難局和合相為六根，唯是父母生身若一漚者，故謂六根非如來藏。不知佛言六根，乃兼六精一體而談，一精覺體即如來藏心也。一漚不離巨海，一漚之水與巨海何間哉？故重以鐘聲、杵音，驗明聞根有不生滅性。夢中不憶靜搖、開閉、通塞而有聞性，正釋其離塵畢竟斷滅之疑者，所謂是則常真實也。織妄成形，則是想相為身，分別貪著，則是識情為垢：是所當先除之結縛，非所當依歸之圓湛，是所當棄，非所當守。棄此虛妄和合生滅，守於性淨真明常光，是謂逆流。常光現前，此虛妄和合之根、塵、識心，應念銷成無上知覺，是謂一時清淨。故此明圓通門一章，但信得徹，信即成行，節節皆入圓通門也。然非阿難展轉疑問，案有此重重開顯哉！

丑四、證六根即真妄元，密令選根門圓通（從五卷起至偈頌畢是也）：此躡上章根、塵、識心應銷落，而疑現在身心是結而非結元，既未見本非是結而幻成此結之元，烏知此是結而又可解哉？遽欲確知是結，確知可解，亦令苦難眾生得免輪迴三有。生死心切，自他悲重，千載之下，讀之亦悽然矣！於是大哀世尊，普憫一切，為出世因，作將來眼，摩訶難頂，動普佛界。即見微塵如來寶光交灌，俱聞微塵如來異口同音，證明無明生死、菩提涅槃（安樂、解脫、寂靜、妙常，即如來涅槃四德也）唯是六根，更無他物。阿難雖聞未明，世尊乃重告曰：聖凡法界一切諸法，不外根、塵、識三，根、塵同源一心，故根外無塵也。凡聖同唯根、塵，故縛外無脫也（此若波時、離波無水）。由塵發知，因根立相，此之相見名曰識界。妄偽猶如空華，實唯淨虛，互倚同於交蘆，從難自立（即是無自性也）；故根外無識也。是故體唯見、聞、覺、知等六根元而已。知見幻起見相，則知見即無明之生死本；知見融空見相，則知見即真覺之涅槃本。結解同所因，聖凡無二路，豈別有一結元可依之解結哉？蓋六根即結即元也。即結故、解結因次第；即元故、六解一亦亡，此六根元即阿陀那微細識故（阿陀那此云持，即根本識，乃真妄依，通染通淨）。將說為真，奈含習氣瀑流（指諸雜染種子）；將說非真，實是如來藏心。恐諸邪外凡小，迷之為真，執即是我；迷之為妄，執別有真，故常不開演也。若了聖凡法界唯此根本心體，自心取心，非幻成幻，實無少法能取少法。若取非幻，還同幻法，尚無非幻，況立幻法！不取非幻，無幻非真，皆合涅槃清淨妙德，故名曰妙蓮華金剛王寶覺也。悟此如幻三摩提而修證（非真非妄、非取非捨，捨妄歸真、取真離妄，無修無證、圓修圓證，圓修圓證、專修專證，專修專證、頓修頓證，頓修頓證、漸修漸證，不可思議故名為幻），則彈指超阿羅漢矣（時劫行位亦唯識故，亦如幻不可思議故）。此之妙法，盡十方婆伽梵，一路涅槃門也；何為捨六根別求哉？但解六根之結，則六根即非一非六之真覺耳。

丑五、借結巾明六解一亡，即漸解而喻修圓通倫次（從於是阿難及諸大眾、至從三摩提得無生忍是也）：此躡上章，『六解一亦亡，解結因次第』而問，佛即取疊華巾，綰結、舒結喻之。解當結心，喻當從六根旋歸本真也。先得入空，即是麤垢先落，亦是超煩惱濁。成法解脫，即是塵沙惑斷，亦是超眾生濁。俱空不生，得無生忍，則是豁破無明，登圓初住，亦是忽然越世出世間。其餘如文。

丑六、敕眾聖說餘門同證，廣耳門而密授圓通本根（直接上章至六卷梵唄詠歌自然敷奏是）：此請圓通本根，正第二決定義。令選一深入者，亦承上章『隨汝心中選擇六根，根結若除塵相自滅，諸妄銷亡不真何待』而來。云『所得密言還同本悟』者，前諸決擇，實與重顯六根即如來藏無別；所求入之要門，依然未得。佛雖指定六根，在六根中尚難自選，故冀佛冥授也。佛敕眾聖同說最初發心悟十八界，誰為圓通，從何方便入三摩提，欲令阿難隨聞自悟，亦為令文殊選擇張本也。大菩薩、是已證真者，大阿羅漢、亦是於菩提心已自在者。然此僎門，本為初修，故阿羅漢雖菩提心未自在者，其修入門，圓人用之無法不圓，亦可隨宣修入。雖觀世音大士，廣顯聞熏聞修金剛三昧修入層次證得功用，密授令於耳門起欣，亦結歸最初因入流相得三摩地耳。此佛、他佛五體同放寶光，交灌佛、菩薩、阿羅漢；此土他土十方合成一界，紛敷寶華梵唄歌詠：所謂根、塵、識心，應時化成無上覺知者也。一切普獲金剛三昧，則耳根圓照三昧，阿難已獲矣。下更選擇，特令決定更決定耳。至於觀世音證入之聖位，蓋非一定。何則？大佛頂首楞嚴金剛王如幻不思議佛母真三昧，乃從名字位至究竟位、徹始徹終盡未來際者。故亦可是金剛後心、解脫道中，一念相應慧、頓拔無明根，具一切種智、任運而有不思議業，於十方無量世界普度眾生。亦可是八地菩薩，從第一義空起，頓發無邊妙用。亦可是證發心歡喜地菩薩，遍往一切世界供養諸佛，饒益眾生。亦可是解行發心菩薩，遍修諸波羅密而得自在。亦可是信成就發心菩薩，分見法界，現八相成佛道；其修入相，亦可即是四加行也。此四加行，觀行初心，等覺後心，無不同故。而加行位、多地前立之者，入地加行為尤著耳。此若信、解、行、證，可攝一切聖位。然名字位至分證位，皆可得論信、解、行、證。若名字位，初聞心佛眾生三無差別，一色一香無非中道：信解其言是信，了解其理是解，參究觀察是行，忘情悟入是證，餘可知矣。今既以阿難為進向觀行位人，則對阿難說，確是從觀行相似位，令得信成就發心，入佛乘正定聚耳。

丑七、由文殊代當機選耳門為圓通本根（從於是如來告文殊師利法王子、至說偈頌畢是也）：佛觀二十五行（六塵、五根、六識、七大、耳根共二十五），實無優劣，聖性無不通，順逆皆方便故。令阿難悟誰當其根，兼將來世此界眾生，入菩提乘求無上道，何方便門得易成就，初心入三昧遲速不同倫故。佛敕文殊菩薩選者，佛即阿難本覺，文殊即阿難始覺也（舉阿難代表諸初心菩薩）。二十五行即所觀境。始覺真智，妙證覺源，故曰『覺海性澄圓，圓澄覺元妙』。始覺俗智，善擇法門，故簡去餘行，而曰『此方真教體，清淨在音聞，欲取三摩提，實以聞中入，離苦得解脫，良哉觀世音』也。聞圓真實，聞通真實，聞常真實，淺深同入，故決非餘門所及也。不獨堪教阿難，并救末劫沉淪。三世十方修佛乘者，皆由此門，願佛力、法力加被，令悟此門無惑耳。文殊大聖主，為阿難及未來眾生者，誠決定又決定，叮嚀復叮嚀已！

丑八、敘阿難洎大眾聞法主說圓通利益（終正教當機雙審性修是）：此中法主有三：一、釋迦如來，二、觀音大士，三、文殊菩薩。迨此、阿難初所請者已得圓滿，雖未修入，自知成佛更無疑矣。其餘恆沙菩薩獲法眼淨，性比丘尼成阿羅漢，無量眾生發菩提心，皆聞說佛母真三昧利益也。

己二、追為末世重宣戒咒（承上章至明圓通門章盡是也）：曰追為末世者，此是修三昧前之要行，或修三昧中之助行故。阿難自修三昧已無疑滯，此專為救度末劫眾生、不退屈菩提心故。戒即是毗捺耶中三決定義之一。咒亦是所曾說，故曰重宣。此即分二：

庚一、並問攝心遠魔（至阿難大眾唯然奉教是）：戒能攝心，欲攝其心入三摩地，則當持戒。咒能遮惡，欲立道場遠諸魔事，則當持咒。

庚二、歷說持戒誦咒。此又分二：

辛一、誡持心戒（從佛告阿難汝常聞吾毗捺耶中、至六卷終是也）：三決定義，即戒、定、慧三無漏學。守護根門，令不流逸（眼不流逸奔色，乃至意不流逸奔法），即是攝心為戒。從逆流相入三摩地，即是因戒生定，因定生慧。戒為定、慧之基，實則非定、慧究竟不得真戒也，非四根本戒清淨亦不得真定、慧也。四戒不淨，決定難超欲界。且不能得欲界人天正趣，況能希冀如來菩提！是故縱有多智禪定，適足熾盛塵勞邪惡。淫心不除，必落魔類；殺心不除，必落鬼類；盜心不除，必落妖類（強制眾人志行，劫其愛守，強奪眾生身命，食其血肉，乃大盜也）；三心雖除，若大妄語成（即是未得言得增上慢者，乃愛見魔），終必仍墮無間或遭迂曲也。若能斷除三心，斷性亦無，不起愛見，心如直絃，入三摩地，趨佛菩提，則此人決定永無魔事，成菩薩無上覺也。故知持戒清淨，決得禪定，決發智慧，決成佛道。宿習難淨，故須誦咒耳。須知修佛乘者，若能究竟持前三戒，則七趣生報自超，受、想陰魔自無矣。若能究竟持第四戒，則色、行、識陰魔，亦必永離而直超矣。先佛世尊決定清淨堅固明誨，諸修行人願共遵之！

辛二、啟宣頂咒（從七卷至恆令此人所作如願是）：啟亦起也，若有宿習難除，教誦佛頂神咒，即說咒緣起故。此即分四：

壬一、因宿習難淨而勸持頂咒（至摩頂安慰令其開悟是）：修學妙門求菩薩道，妙門即是圓通門也。修入妙門，要先持此四種律儀、皎如冰霜；可見汝修三昧，本出塵勞，戒不持淨，則反成求魔鬼道矣。淫、殺、盜、妄，四為根本，餘但從此開出枝葉。枝葉全淨，根本乃淨；根本若無，枝葉自無。若存枝葉，則知根本未全淨也。一切魔事皆心境界，一切境界不出六塵。根本全淨，即得定共、道共。心尚不緣六塵，況生魔事！然戒非易持也，無始情習念念現行，不能暫斷，況斷性無？塵俗不知（假名出家、塵俗是同），纔一修道，當能知之，決難自欺，則不可不仗佛頂神咒之力也。此佛頂咒，心佛宣揚，總持如來藏無漏不思議一切功德，故能消諸惡業，如風揚塵，惡習銷則戒根淨矣。非曰持咒可不持戒，持咒正為令戒清淨。故須先從真清淨僧，求得真清淨戒，住道場中，因誦咒力持戒三七，便得見佛開悟。此一開悟，戒永清淨，魔永遠離，或得初果，或決自知成佛不謬，即頓同阿難大士自知修證無學道成矣。否則、學戒終身，尚難持淨，寧能即得妙門入三摩地，從初至終永離迂曲相哉！

壬二、因持咒行道而見立壇儀（從阿難白佛言、至汝問道場建立如是是也）：淨外資內，借境觀心，三七端居，同上章說。本受戒師、戒不清淨，則不發得無作戒體；同行比丘戒不清淨，則缺同行善知識緣。建立儀軌，祇三七日，非常時如是也。安居百日，專修三昧，則頗同圓覺經。但彼別居而此共居，故本經道場，無異今之禪堂也。

壬三、因聞咒功德而求宣頂咒（從阿難頂禮佛足、至咒文修盡是也）：若自若他，若現若未，承佛密音身意解脫，即聞咒功德也。阿難尚未親聞，大眾皆同佇仰，從肉髻中湧百寶光，乃至擎山持杵遍虛空界，即頂咒心，亦即清淨如來藏也。咒詮神秘，故無義解。然摩訶悉怛多般怛羅，亦譯大白傘蓋也。無不周遍，無不清淨，無不任持，無不覆護，故曰大白傘蓋。

壬四、因重宣頂咒而顯功德。此又分二：

癸一、乘此咒心，萬行成就（從阿難是佛頂光聚、至說是語已是也）：須知此與觀世音大士所成妙德同，彼約人、此約法。故此遍十方如來、一切眾生，彼專歸觀音耳。

癸二、感諸善神共願護持（從會中無量百千金剛、至明圓通門章盡是也）。

戊三、示菩提路（承接上章、至結成經名前是也）：菩提路者，即五十五位真菩提路也，以阿難本從乾慧地問至等覺位故。示謂懸示，阿難既未入位，佛為大眾及末世人，亦曰懸示。所以須懸示者：一、令知位淺深，不從似道而生法愛，入正定聚；二、令悟徹始終，死盡偷慮而辦肯心，趨大涅槃。故結以『若此觀者名為正觀，若他觀者名為邪觀』也。入正定聚菩薩，已能遍往十方親近諸佛，何待懸示？即阿難已入遍知海而了然無惑矣，故佛讚以為大眾及諸末世也。其實菩薩地位功德，雖大本華嚴大千微塵數偈，一四天下微塵數品，亦不能說盡。故各經論說之不妨稍異，皆是說少分故。本經原是禪經，故專就三摩地增進相略說耳。此科分二：

己一、總起（從阿難即從座起、至默然受教是）。

己二、詳示（從佛言阿難當知起是）。此又分二：

庚一、重明如來藏非即真妄（佛言阿難當知、至及大涅槃二轉依號是也）：全非真妄，全即真妄。妄即七趣，亦即九界；真即四聖，亦即佛果。因妄立真，滅妄名真，所謂因淨熏業識故，說有如來藏諸功德相也。

庚二、廣顯如來藏逆順因果（從阿難汝今欲修真三摩地起）。分二：

辛一、明逆修十二生類因果（至七卷盡是）：因妄顯真，滅妄名真，故欲真詣如來涅槃，先明世界、眾生顛倒。二顛倒因，皆由迷圓明（迷圓明即無明）無住本建立，同四卷初所說。然此中之眾生顛倒，指無明住地變易生死說。正是小乘所迷，故曰『妄性無體（即無住也），非有所依，將欲復真，欲真已非真真如性，非真求復，宛成非相』；及至『因由業感，相滅相生』，其義可見。世界顛倒，指有漏住地分段生死說。依前變易集起，故曰『是有所有，分段妄生，因此界立，非因所因，遷流不住，因此世成』，世界相涉，成十二類，義亦可見。三世、四方，是十二類因，亦十八界因。動聲乃至法味，眼見乃至意知，眼識乃至意識，各成各十二區分故。窮厥流變，不出十二，故起十二亂想而成十二生類。宇宙物類，無越乎此。知其皆是生類，皆亂想起，則知皆唯識變現矣。亂想所依，則即迷本圓明而無體性、無依住之虛妄想也。

辛二、明順修六十佛位因果（從八卷起、至示菩提路章盡是）：六十佛位，始凡夫地終佛涅槃是也。亦從觀行即佛、至究竟即佛也。皆名為佛位者，已悟如來藏心，唯依修證佛三摩地而安立故。然三漸次，人天二乘皆得共之，其不同在已悟藏心否耳。前明如來藏非即真妄，及二顛倒因十二類生，乃理即佛、名字即佛、及略兼觀行即佛也。亦唯識所謂具本性住種性、及略兼習所成種性者也。此又分二：

壬一、明反妄正修三重漸次（至是則名為第三增進修行漸次是也）：此三漸次，正是觀行即位兼行六度正行六度，而進入相似即位以趨分證也。前二是約尸羅度說，後一是約禪那、般若度說，檀施、羼提、精進，可知意含其中。本經始終所重，唯是成第三漸次也；然非定有前後。第二漸次之成就相，即是相似即位六根清淨，亦是根淨不偶、乾有其慧，即以此心、中中流入，乃至能遊十方所去隨願。第三漸次之成就相，即是分證即位、初獲無生法忍，亦心精發暉，十用涉入，圓成一心，名發心住也。故此即唯識所謂習所成種性，具二種性能悟入唯識也，細玩經文可知。但三漸次發行之功，確重在未入相似位前耳。第一漸次已言『縱能宣說十二部經』，義亦符合觀行位中隨喜、讀誦、講說之前三品。修入除其助因，總攝一切遮戒，遮一切間接擊發三毒者，五辛舉其重者言耳。遮戒全淨，性戒斯淨，故居第一。真修刳其正性（三界、九地共以四根本煩惱為正性，欲界別以淫為正性），總攝一切性戒。聲聞四棄八棄（比丘四棄，尼八棄也），菩薩十重三聚，別重斷淫，此是流轉五趣生死根故。非得禪定，未有真能斷盡淫心者也。若得禁戒清淨，漸能入流忘所，故居第二。增進違其現業（現業即是貪、瞋、癡、等分煩惱種習現行，牽有情纏縛生死，不得脫者），總攝一切禪定、智慧、解脫（初信心中中中流入，澄五重濁，超五陰區，乃至順行而至覺際入交是也。故曰皆以三漸次故善能成就）。從入流相，入三摩地，漸次深入，獲無生忍（此無生忍近指初住，遠指妙覺），故居第三。復次、乾慧地第五十七位，皆依第三漸次而立，故曰從是（從是猶曰依此，乃指乾慧地，正等覺皆依此立，非謂從此位後乃入乾慧）漸修，隨所發行（謂在三摩地中、所發行相），安立聖位。前謂本經行位，專就三摩地增進相說者，意現此矣。唯識謂具大乘二種性者，略於五位漸次悟入，義亦符契。但此就修三摩地說，彼就悟入唯識性說而已。故均是圓漸也。第一漸次為成第二漸次，如淨器中除去毒蜜，乃可以諸湯水并雜灰香洗滌其器。第二漸次為成第三漸次，如以湯水香灰洗滌器淨，乃可貯甘露也。重在旋滅十二顛倒元所亂相，故曰反妄正修。

壬二、明純真妙修十二單複（從阿難是善男子、至名為邪觀是）：初乾慧地，已得欲愛乾枯，純是智慧，故曰純真妙行。一、乾慧地，二、煖，三、頂、四、忍，五、世第一，六、等覺，七、金剛心地，此七單位。一、十信，二、十住，三、十行，四、十向，五、十地，此五複位。合單與複，共有十二。重重、猶云歷此一重一重之位，故曰：『如是重重單複十二，方盡妙覺成無上道』。亦可一重是指觀行相似中修入三摩地，所歷從乾慧地至金剛心中之位（若善財歷參善知識入法界究竟，於十信滿便徹妙覺海），始獲金剛心中初乾慧地。此乾慧地，方具十心入圓初住，得入流成正覺，同觀世音獲二殊勝。而觀行相似中歷證諸位，亦猶名字即中之有證悟，乃一生成佛義。一重是指分證即去，若觀世音廣行佛事，再從金剛心中初乾慧地，漸歷信、住諸位至妙覺地是也。此則第一重是入圓通門，超陰濁境，出涅槃天，唯在一生，即得成就，所謂彈指超無學者。過此分段生盡，則不論一生二生矣。第二重是初入僧祇、歷事造修，故華嚴經初住位後，轉益行布。大宗地論，有一向無超漸轉位，起信論謂決定三阿僧祇，皆是第二種也。大約初心須解證極圓融，方無退轉。住上入正定聚，實證不可思議，即一大劫，已非凡人心量可能測知。界內凡天小聖，祇極八萬大劫，何論無數大劫（阿僧祇譯無數），三無數大劫哉？又重重者，是指於乾慧地起，每一位中，皆歷諸位。初是乾慧地中菩薩六十聖位，歷至妙覺，方得成就此乾慧地。次乃歷信心中六十聖位，乃至妙覺亦歷六十聖位，方成妙覺妙覺。重重無盡，無盡重重，故曰：『如是重重單複十二，方盡妙覺』。是則今歷禪那聖位，但成就金剛三昧心中初乾慧地耳。曰五十五位真菩提路者，是指乾慧地至法雲地也。等覺、妙覺，則是菩提而非路故。今更從天台六即略釋之：乾慧地、為觀行即入住出相，亦相似即向相，初與如來法流水接、中中流入是也；亦即唯識聞法界最清淨等流法也。『圓妙開敷，從真妙圓，重發真妙，妙信常住，一切妄想滅盡無餘，中道純真名信心住』，乃至『住戒自在，能遊十方，所去隨願，名願心住』，是相似即入住出相，及分證即向相；亦即唯識已得成就習種性也。用前十心為真方便，圓成一心，明發心住，即初入分證位；亦是初悟入唯識也。分證即後，天台不復分別，以不可思議故，非界內教道故，具如經說。

丁二、結一經立五名（從爾時文殊師利法王子、至汝當奉持是）：上來大義已周，非文殊妙智不足奉持，故請經名也。第一、第四、第五三名，皆顯密雙詮者，故本經亦錄在密部。雖列五名，一名即具五名，總持全經無遺義矣。

丙二、保綏菩薩初心（從八卷說是語已即時阿難及諸大眾、至十卷究竟修進最後垂範）：此雖是說業報陰魔，意在令修佛三摩地，觀行相似菩薩得離見病、禪病，不墮三界、二乘，      超不定聚入正定聚， 故曰保綏菩薩初心。 此即分二：

丁一、明七趣生報，以匡扶第二漸次（至九卷若他說者即魔王說是）：令諸一切持戒眾生，聞決定義，謹潔無犯，故曰匡扶第二漸次。此亦分二：

戊一、請說業報令信（至九卷此阿修羅因溼氣有、畜生趣攝是）：阿難聞說經名及禪那中修進聖位，斷除六品微細煩惱，是證斯陀含果；亦是從入流相任運增進，自此欲罷不能，必直超無學矣。其問：『山河動植本元真如，即佛真體，云何復有六道依正』；此與富樓那問：『清淨本然，云何忽生諸有為相』，辭同意異。蓋此意在求佛垂決定言，明其非本來有，從妄習生。既造妄業，決招妄報，而妄習中之眾同分七趣依報，非無定處。對治妄毀聖戒，潛便私欲（寶蓮香尼是貪是淫），專恃強力，姿行暴惡（琉離是殺是嗔）；謬解法空，撥無因果（善星是癡是偷、又寶蓮香、善星、各兼妄語）等邪見耳。此等邪見，小乘定無，而假託大乘者往往冒濫。雖發悟本來者，亦多樂為狂放，輕持淨戒，致不能刳正性而違現業，以成增進。故佛讚曰『快哉此問，令諸眾生不入邪見』。舉善星等三人墮無間獄問者，就近事之顯著而尤甚者，令皆悚然懼耳！此又分二：

庚一、請許（至汝今諦聽當為汝說）：可知。（註二）

庚二、詳說（從阿難一切眾生實本真淨起是）。此又分二：

辛一、略以情想明（至眾同分中兼有元地是）：實本真淨，即見猶離見、見不能及者。妄見、即是同分、別業二種妄見。且據眾同分判內外分，外纇眾同分、即種種情器世間，即就此員輿上人世間論（斷自歷史所紀，輪蹄所及，所謂六合內者）。人世間為分內，勝出人世間上者為分外（外分是想慕境，地獄雖分外但由情纏而墜，非存想慕，故外分必是勝出其上者。外教求生天等，正此所謂渴想分外也）。心性如空，本無形段，絕生佛之假名，故曰實本真淨。人心情想惟均，俗謂得天地之中和者也。愛著內分（亦可恃已所能、所知、所有者為內分），則謂之情（世典亦名人欲、欲情，凡貪權利快身意而起者，恩仇戀恨皆是，亦若今邊沁派等倫理學）：一味凝合，如空起雲，集雲致雨，積雨成水，水必下流，故墜地獄。渴慕外分（亦可增進己所未能、未知、未有者為外分），則謂之想（世典亦名天理、理想，凡修名譽立道德而起者，仁誠禮智皆是，亦若今康德派等倫理學）：一味開化，如冰融水，蒸水為霧，霧散成氣，氣必上騰，故升天界。若兼福慧淨願，心開見佛（此同第二漸次成相），則幾乎復人心之本空，性水真空，性空真水，遍周法界矣。除此地獄、人、天三類，餘有情趣，亦情多想少，想多情少，互為騰墜耳。然則皆由妄見，積生妄習；妄習既成，妄報定有，三界惟是心造明矣。雖是自心造業招報，眾同分中（此且指定娑婆世界為眾同分）兼有元地。此若人間監獄，非自然有（若禽獸類不以人之監獄起監獄想，此人之妄見、妄習、妄報不同分也），非無所在（由人群共業造成此監獄，同認此為監獄，此即人之同分妄習、同分妄見），非一切人皆被拘禁。以犯人群業習見中所同認之罪惡，方入監獄（此即彼彼發業、各各私受者也）。雖一切人非同受苦，獄中罪人固同受苦（此譬地獄眾生之同分妄見、同分妄報也）。設人間永無犯罪人，則監獄之名不得存，而監獄可為房舍。盜賊處處恐人詢察拘禁，雖行空曠亦同監獄。悟此則七趣本空，而業果不失，明矣。生從順習，生是人所欲也，死從變流。人既生必死也。順趣相交，善惡俱現，從俱現中隨業引生，故純善即升，純惡即沉也。

辛二、廣以業報明（從阿難此等皆是彼諸眾生起是）：略為析之：一、就人間惡業而明招地獄報；二、就地獄餘業而明招餓鬼報；三、就餓鬼業盡須償夙債而明招畜生報；四、就畜生業盡轉生人間而明猶帶餘習；五、就世人妄念別修而明十種仙趣；六、就人世淫戒漸淨而明六欲天趣；七、就世禪增進而明空色天趣；八、就欲界雜報而明阿修羅趣。雖皆依人為根而說，非謂七趣必如是循序流轉。特佛為人類說法，修三摩地者亦是人中凡夫，故就人類發明令易見耳，細玩經文可知。淫欲都盡，即人初禪，已刳欲界之正性故（凡夫禪定雖斷淫欲，種子仍在，非斷性無，如石壓草，特不起現行耳）。二禪以上，由初禪展轉增進說，亦以言辭便耳，非謂人不可徑臻也。然四禪、四空定是凡夫、大、小乘共修行路。無『二無我真慧』則為凡夫，但『生空慧』則為小乘，具『二空慧』則為菩薩。奪而言之，禪那必具真慧。凡夫天既無智慧，則亦無禪那。其因中但執身修入，非能明悟本心故也。餘經論中，多說六道、五趣，攝仙趣歸人趣‘或天趣，攝阿修羅歸天、人、鬼、畜趣，不別立故。又此章為護持修三摩地人說，修神仙者亦稍有相似貌（案雍乾間，故有此一流修禪者，圓明居士嘗辨之矣），故特為辨明之。彼修仙者，要不外固身妄想耳，寒山子謂之守屍鬼是也。補特伽羅、譯數取趣，謂數數取生乎七趣而流轉也。略同近人所云靈魂，及數論所謂之細身輪轉，亦積妄發生妄隨七趣淪溺耳。

戊二、結明虛妄勸除（從阿難如是地獄餓鬼人及神仙天洎修羅起是也）：精研七趣，但一虛妄，妙圓心中皆如空華。異生昧之，依殺、盜、淫，有無相傾，善惡相奪，故隨七趣輪迴不已。若得妙發真三摩地（忽然超越世出世間是也，故曰非定慧圓不得真戒），尚無不殺、盜、淫（斷性亦無），何況循殺、盜、淫？故不斷三毒，不盡三惑，縱得神通，皆有為功用，非真三摩地也。毗捺耶中清淨明誨，汝修行人勉之勗之！否則除妄倍偽，終落魔道，非菩提之咎也。夫然，欲得真淨，可不除滅此虛妄習氣哉。

丁二、辨五陰魔境，以匡扶第三漸次（從此時如來將罷法座起、至十卷究竟修進最後垂範是）：此中陰境，皆從三摩提中漸次增進發現，蓋真智漸進相，即相似進歷六十聖位也。而妄想漸銷相，即如次退現五十陰境也。依圓湛性湛旋生滅，展轉增進，展轉深細，未得滅妄純真，恆有真智妄想而共轉故，故陰境非即魔事也。不知為陰境而取著分別，始成魔事而起邪見。取著分別，此則仍由禁戒不清淨耳。然由定中陰境而發，故歸重匡扶第三漸次也。已修三昧，漸次增進，徒以誤取，功隳垂竣，此真深可哀者！且五陰微細魔境，非佛莫能深辨者，故發真慈，無問而自說先佛世尊覺明分析微細魔事也。雖境兼邪正而說為辨邪──色、受、想陰魔邪，行、識陰外道邪，識陰兼辨小乘亦是大乘之邪歧故。故亦科曰：發真慈而自說禪境邪正。明凡、魔、外、小，皆屬妄想五陰也。此即分三：

戊一、哀無聞、深誡魔事須識，勿迷主人而隳寶覺（至宛轉零落無可哀救是）：雖知真修行法，未識妄想魔境，或復認賊為子，或復得少為足；若無聞比丘者，已成四禪還墮三惡，不亦大可哀乎！然魔邪等所以擾正修行人者，因修行人發真歸元，裂虛空界，摧同生基；魔鬼邪神無不驚慴，故僉來惱害也。但彼群邪雖有神力，心中主人覺悟無惑，陰銷入明，必不能近。主人若迷，隨順妄想，則魔得便而入，必隳寶覺全身，淪溺魔類。前功雖高，一敗塗地，如宰臣家忽逢籍沒；永棄佛法，非祇犯一戒而已矣。

戊二、歷陰境、總明妄想為本，毋欺自心而入邪歧（承接上章、至十卷圓滿菩提歸無所得是）：陰者覆障，所謂區宇，但除覆障，非滅法相，勿色陰盡目無睹故。依禪定境說覆障盡，但是功用，非實成就，勿色陰盡身無礙故。所現區宇，是定中境，如明目人處大幽暗，勿作他事亦如是故。因三摩提漸次深入，彼五陰區漸次現前。入流忘所，所入既寂，動靜二相了然不生，非色陰之盡相，念盡離念，一切精明，動靜不移，憶忘如一者乎！因三摩地漸次增進，彼五重濁漸次超越，忽然超越世出世間，非識陰之盡相，從互用中能入菩薩金剛乾慧，乃至入於如來妙莊嚴海，圓滿菩提歸無所得者乎！從受陰盡，已能上歷六十聖位，非第一重聖位但從禪那中說者乎！至識陰盡，方入菩薩乾慧，乃一超即圓滿菩提，非第二重聖位初阿字中即具四十二字功德者乎（案本經第二重聖位，若豎列乾慧十信者，當云金剛乾慧，圓具五十六位功德，即能分身八相成佛。憶大宗地玄文本論，亦有斯義，識者詳之）！識陰未盡，未免退墮二乘魔外，非未入菩薩正定聚者乎？色陰、受陰，觀行即中禪慧境也。色陰中，多如來、菩薩淨土華台等境，是讀誦、講說聖教之影也。受陰中，多慈悲、猛利、輕安、空寂等心，是兼行正行六度之念也。此雖第三漸次，乃第一漸次之功也。色陰若盡，見諸佛心，如明鏡中顯現其像。受陰若盡，得意生身，如鳥出籠，隨往無礙，乃第二漸次成就相。所謂父母生身，不須天眼見十方界，睹佛聞法，得大神通，遊十方界，宿命清淨，得無艱險是也。亦是由觀行位入相似位，得六根清淨也。故觀行即位成就者，必得隨願往生佛淨土矣。又即乾慧地中欲愛乾枯，現前殘質不復續生，執心虛明，純是智慧，慧性圓明者也。從是色、受陰盡而現想、行、識陰，相似即中禪慧境也。此依初乾慧地相似歷證、至妙覺位而成金剛乾慧，正是第三漸次之增進相。又復想陰若盡，即獲六根清淨。羅漢、緣覺識陰未盡，是為分別法執所礙（即塵沙惑）；貪纏寂滅，湛明空境，暫齊相似位中七信，不得證法身也。然圓教人未證法身，非不有其陰境，決不有其魔事；正信堅固，正悟圓明，正解通達，正戒清淨，了知似道不生法愛，了知非處不隨境轉故也。是以五品菩薩，功德已難思議，持秘密藏，入遍知海，雖名字位中人，謂已入菩薩正定聚可也。即阿難大士亦決不更有魔事，故如來重重殷勤付囑曰：『汝今未須先取寂滅，縱得無學，留願入彼末法之中，起大慈悲，救度正心深信眾生，令不著魔，得正智見！我今度汝已出生死，汝遵佛語，名報佛恩』。況此五重陰濁，決是一生可得超越，故不應自生退屈也。惟無聞闇證者，又無善知識相挾持，斯不免入魔耳。然此陰境皆依妄想，所謂『堅固虛明融通幽隱，罔象虛無顛倒妄想』是也。重重脫落，重重發見，是所當捨，非所當取。果能直念真如，心無委曲，則雖始終無一陰境可也。故曰：『把斷要津，凡聖不通』。

五陰淺深雖有分齊，每一陰中，則不必有十重境，亦不但有十重境。要之、不欺之力人人具足，不欺自心，則一遣齊遣矣。陰境且無，況魔邪哉。餘諸經論所治魔事，約唯本經色、受、想魔。行、識陰魔，則歸邪執破除。獨摩訶止觀中所列大備，二乘魔後更列有菩薩魔（或即色陰中所現佛菩薩），惜天台大師但列名而未說也。此中受、想陰中所行魔事，固是既受魔邪之魔種類，不得仍是正修行人。天魔專欲將人拘留欲界，故專導之行淫。須知天魔非他，即神教所謂造物主。造物主者維何？即欲界眾生，牝牡陰陽戀愛淫慾根本也。亦即世典所謂天地絪縕，萬物化醇，男女構精，萬物化生，流行不息之化機也。持淨殺、盜、淫戒，天魔無奈何矣。故超越煩惱濁，十類天魔不復能逞其惡。行、識陰中成諸邪論，非是受彼外道天仙教導成者，乃適與彼類相同耳。蓋彼外道、天仙初立論者，亦是因修禪那曾親見故。此皆非他物咎，唯自心魔，得少為足，執迷為解，本未真除疑惑（世俗學者所謂懸議微揣而默於不可知者，亦即是疑惑），妄謂得成菩提。故能持淨大妄語戒，亦決不入此邪歧也。觀命互通，卻留塵勞恐其銷盡（案神教徒之妄想永生者由此）；廣化七珍，多增寶媛，姿縱其心，此正天主魔也。受、想陰魔，則但攝為其類而已。由其已能深達十方、十二類生受命元由，觀由執元，故為欲界萬物之生化機紐也（康德執世界、靈魂、天神三種為本原道理，又計靈魂、世界、皆出於神，完全投在天魔罥中。康德且然，餘卑卑者可知）。而世俗所謂哲學者，無論但是名言，展轉執著；藉使親驗實證，終不越行、識陰魔所發邪論耳。此中文相，即五重陰濁禪境魔事，分為五層。每一層中，各有總明、詳辨、結誡三段。詳辨段中，各成十節，經文自列可知。

戊三、歎法門直至菩提無乏，垂憐末世而勸持咒（從此是過去先佛世尊、至究竟修進最後垂範是也）：此止觀中辨析魔事，乃是佛佛相傳法門。若能諳識，邪魔銷滅，直至無上菩提涅槃，永離枝歧，更無乏少，誠十方如來一門超出妙莊嚴路也。然恐末世未能深識，故勸修三昧前，一心持誦書佩佛頂陀羅尼咒；則亦決定直至菩提無乏，一切諸魔所不能動，所謂究竟堅固者也。今禪林晨課持誦頂咒者，意存乎此。垂範眾生，無微不盡。值此希有法門，其欽恭念之、精進修之哉！

乙三、重請重告、結歸理事唯心（承接上章至經宗分盡是）：阿難請佛『發宣大慈，為此大眾清明心目，以為末世一切眾生作將來眼』，此本經所由緣起也。佛告阿難：精真妙明本覺圓體，妄以發生虛妄世間，如演若多迷頭認影。妄元無因，於妄想中立因緣性，了妄元無、且無因緣，何況不知因緣而推自然？此結成顯如來藏一章者，所謂理則頓悟、乘悟併銷是也。是故如來與汝發明五陰本因同是妄想，乃至唯色與空是色邊際，以至湛入合湛是識邊際；此五陰元重疊生起，生因識有，滅從色除。此結成明圓通門章第一定義依不生滅超五重濁。及第二定義觀音圓通次第超越者，亦結成示菩提路章所歷禪那聖位，及匡扶第二、第三漸次所說七趣、五陰者，所謂事非頓除、因次第盡是也。真妙明覺，本圓清淨，依妄想故得聞名字，頓悟真理，垂理銷妄，漸除妄事，融事純真；汝應將此妄想根元心得開通，傳示將來，結歸理事畢竟唯心者也。故曰：阿難憶持無失。然阿難因圓通門章以來，歷明修入相，及修入中之漸進聖位、微細魔事，冀佛重為決定理事頓漸、陰界淺深；俾修者明悟，了達虛妄，知有涅槃，悟者勤修，深厭自生，不戀三界也。蓋既開圓悟，則應如法修入，何必戲論上位，闊談界外哉。固此亦科曰：斷餘疑、而重辨陰際淺深，定理事頓漸。結勸不戀三界也。斯可以知本經詮旨會歸之樞穴已。

註一：甲一、甲二等科目新補，以便與「楞嚴經研究」比觀

註二：此處科目略與「楞嚴經研究」出入。今缺「己」科，俾與研究相合。

/TEXT:a02/二　會校餘部文義分

云何會校餘部文義？略出大乘四經、四論，據本經文義會攝校覈之，令依本經通餘部故，令涉大藏遍無礙故。云何四經？一、圓覺經，二、楞伽經，三、解深密經，四、維摩詰經。云何四論？一、中觀論，二、起信論，三、成唯識論，四、摩訶止觀。觀海有術，當觀其瀾，此之四經、四論，亦佛法大海之瀾已（本經兼律宗、密宗，起信論兼淨土宗可知）。

/KEPAN/甲　會校四經

大方廣圓覺了義經，共十二分。文殊菩薩請說如來本起清淨因地法門，及說菩薩『於大乘中發清淨心遠離諸病，能使未來求大乘者不墮邪見』，是總請也。佛說『無上法王有大陀羅尼門名為圓覺，流出一切清淨真如、菩提、涅槃及波羅蜜，教授菩薩；一切如來本起因地，皆依圓照清淨覺相，永斷無明，方成佛道』，是總說也。其餘皆依此之二總，別別開演出者。圓覺大陀羅尼即如來藏，亦如大佛頂首楞嚴三昧。第一分、第四分，同本經顯如來藏章。第三分、第七分、第八分及第十一分，同本經明圓通門章。第二分、第六分，同本經示菩提路章。彼第五分，同本經說七趣生報。第九分、第十分，同本經說五陰魔境。第十二分，結成五名，亦同本經。正為菩薩漸次增進至於佛地，亦令人天、二乘共得利益，尤與本經符契，此大略也。說之不次及有繁簡，法乃非異及無增減。彼雖唯是與婆伽梵同入覺地諸摩訶薩請說，一一皆標曰：『為末世眾生求大乘者』，故同本經為凡夫直趨無上菩提之法門。彼之二十五清淨輪，與本經二十五圓通，行境雖異，其為選擇入門方便則同。但本經已選定耳根圓通，彼則尚須三七持戒、念佛、懺悔、標記、求決而已。然本經三七日誦持頂咒，見佛開悟，亦隨所悟門入三摩地耳。又彼建立道場期限，經三七日得心輕安，過三七日一向攝念，亦與本經建立道場章同，特未詳說儀軌、及專持佛頂神咒耳。

楞伽阿跋多羅寶經：初卷總非大慧一百八句，同本經初以無在顯。又從大慧復白佛言：諸識有幾種生住滅起，至自悉檀善應當修學，同本經次以無體顯。兼上又從大慧復白佛言：世尊所說心意意識五法自性相起，至三卷初頌宗通說通畢，同本經歷萬法顯如來藏，阿難悟入。又從大慧白佛言：惟願為說不實妄想相起，至四卷頌曰五法三自性及與八種識，乃至正智及如如是則為成相，同本經約四諦顯如來藏。又從大慧白佛言，如世尊說過去諸佛如恆河沙起，至觀察諸導師猶如恆河沙偈頌畢，同本經明圓通門章第一定義。又從大慧白佛言，惟願為說一切諸法剎那壞相起，至於內外一切法作剎那想句，同本經明圓通門章第二定義。又從大慧白佛：如世尊說六波羅蜜滿足起，至得自覺聖趣是般若波羅蜜句，同本經示菩提路章。又從世尊記阿羅漢得菩提起，至或作涅槃見而說為常住頌，同本經說七趣生報。至四卷盡明不食肉，亦本經第一漸次也。此所謂同，但略取其意耳。彼經凡有三譯，餘之二譯，文較明暢而不流通。此四卷本，雖簡要而綺錯難讀。故彼經明三種意生身等，亦即本經禪那聖位。二卷廣破外道、二乘，三卷終揀外道二十一種涅槃，四卷初揀外道七種常見，亦本經說五陰魔境意也。彼經大旨，重在須宗通而說通。宗通惟自修行，現證聖智，說通隨入開導，引入大乘。上悟唯心，下利含識，所謂得菩提心入遍知海者也。

解深密經，共有四分。文相義門，最為井然。一、解深密法門勝義了義之教，同本經顯如來藏章，亦兼含本經說七趣生報。二、解深密法門瑜伽了義之教，同本經明圓通門章，亦兼含本經說五陰魔境，亦即三重漸次。如曰：『此奢摩它、毗缽舍那，清淨尸羅、清淨聞思所成正見以為其因』，亦即禪那進修聖位。如曰：漸次於彼後後地中，如揀金法陶鍊其金，乃至證得無上正等正覺。三、解深密法門諸地波羅密多了義之教，同本經示菩提路章。四、解深密法門如來成所作事了義之教，同本經觀世音所發妙用，佛頂神咒所成功德。名相稍異，綜覈其義，大致同也。本經一名如來密因（勝義）修（瑜伽地波羅密）證（地波羅密成所作事）了義（四皆曰了義教），意見乎解深密經矣。彼經雖唯與無量大聲聞眾俱、無量菩薩摩訶薩俱，是從超過三界淨土中說；其說勝義之教、瑜伽之教、皆有無量有情發菩提心，無量聲聞得法眼淨（案：即不隨分別，歇即菩提，亦是於菩提心令得自在）；又訶定性二乘為增上慢（亦同法華訶退席者為增上慢），甚合本經旨趣。善現所說，即是轉般若經，亦即大阿羅漢得自在菩提心者也。

維摩詰所說經：初序品中，寶積與五百長者子發菩提心，願聞得佛國土清淨。舍利弗見此佛土穢，螺髻梵見此佛土淨，同本經初阿難之取捨二門也。佛為寶積說淨土行，及現此土之清淨莊嚴相，同本經初如來之標酬二門也。次方便品，同本經歷萬法顯如來藏。次弟子品至不可思議品，同本經約四諦顯如來藏。次觀眾生品至入不二法門品，同本經明圓通門章。次香積品及菩薩行品，同本經示菩提路章（如曰：若聲聞人未入正位食此飯者，得入正行然後及消，乃至已得無生忍食此飯者，至一生補處乃消等）。次阿<img src="1200.files/image001.gif" width="16" height="16" align="absmiddle">（音同觸ㄔㄨˋ）佛品至法供養品，同本經保綏菩薩初心，究竟進修最後垂範也。又維摩詰所得不思議解脫門，現諸神力智辨；即本經觀音圓通及神咒所成德用。唯彼經屢言入正位二乘不能發菩提心，是尚用遮詮密顯耳。

/KEPAN/乙　會校四論

中論：亦曰般若燈論，正觀論，大乘中觀論。共有二十七品：從第一觀因緣品、至第二十一觀成壞品，同本經歷萬法顯如來藏。從第二十二觀如來品、至第二十六觀十二因緣品，同本經約四諦顯如來藏。又從觀如來品至觀涅槃品，同本經明圓通門示菩提路二章。觀十二因緣品，同本經說七趣生報。觀邪見品，同本經說五陰魔境。得其意而觀之，奭然四解，無往非目無全牛矣。

大乘起信論，共五分：一、因緣分，同本經阿難之取捨。二、立義分，同本經世尊之標酬：見佛發心，即眾生心。常住真心，即心真如示大乘體。妄想輪轉，即心生滅因緣相、能顯大乘體相用。十方如來同一道故，出離生死皆以真心；即一切諸佛本所乘故，一切菩薩皆乘此入佛地也。三、解釋分，更成三品：甲、顯示實義：其釋心真如門，同本經破想相遮顯如來藏。次釋心生滅門，同本經歷萬法泯顯如來藏。次釋生滅因緣及顯示自體相用，大同本經約四諦顯如來藏。乙、對治邪執，同本經說七趣生報及行、識陰魔境。丙、修行正道，同本經示菩提路章。四、修行信心分，同本經三漸次。其止觀，同本經首楞嚴性三昧。其真如三昧，同本經耳根圓通。所辨魔事，同本經說色、受、想陰魔境。結收止觀利益，對治凡夫樂者生死不修善根，二乘怖畏生死不起大悲，則亦總遣五陰魔矣。其明念佛治障，往生極樂，同本經持咒，亦同本經第二漸次也。五、勸修利益分，同本經結歸心得開通，傳示將來及經益可知。故彼論較本經，除念佛及持咒，真如三昧及耳根圓照三昧外，實無絲毫異相。等是最初方便，令不定聚眾生入菩薩正定聚者也。

成唯識論，共三十頌，略作三門會勘：一、前二十五頌，同本經歷萬法顯如來藏。後十六頌，同本經約四諦顯如來藏。用彼全論前後相互，方成本經顯如來藏章耳。二、初一頌半兼第二十五頌，同本經破相想遮顯如來藏。十六頌至二十五頌，同本經說七趣生報。二十五頌至三十頌，同本經明圓通門示菩提路章，兼含超越陰濁，脫離魔邪。三、彼之全論，唯是本經示菩提路章。因彼論文義之前後互相關攝，可反顯本經文義章章含融已！然非見彼論之條分縷析，不易明本經一體全具也。

摩訶止觀：雖復廣明諸法，部意所歸，唯在發明修進證成不可思議圓頓止觀法門。正同本經，祇在大佛頂首楞嚴王三昧也。彼有十章，亦作三門會校：甲、就彼全部十章：論大意、釋名、體相三章，同本經歷萬法顯如來藏。攝法、偏圓二章，同本經約四諦顯如來藏。方便、正觀二章，同本經明圓通門章。亦兼修三漸次，捨七趣報，超五陰濁，斷諸魔事。果報、起教、旨歸三章，同本經示菩提路章。亦即圓發耳門妙用，亦即廣顯神咒功德，亦即圓滿菩提歸無所得。乙、專就大意一章論：一、發大心，即是悟如來藏。二、修大行，即是入圓通門。三、感大果，即是履菩提路。四、裂大網，即是示七趣報，斷疑邪見，成決定信。五、歸大處，即是越五陰區，秉金剛慧入莊嚴海。丙、專就正觀一章論：初觀陰、入、界中專觀心門：一、觀不可思議境，二、發真正菩提心，同本經阿難開圓悟（此即所謂從聞圓解，更觀開圓解也）。若上根智得自在慧，更不須下列諸門矣。三、巧安止觀，四、破法遍（若文殊擇去諸圓通），五、識通塞，同本經阿難得修門。六、修道品，七、對治助開，八、知次位，九、能安忍，十、無法愛，同本經阿難悟禪那修進勝位。增進聖位依三漸次：二漸次攝持戒、誦咒、離七趣妄，三漸次攝誦咒、遠魔、離五陰妄。其餘觀煩惱、病患、業相、魔事、禪定、諸見、增上慢、二乘、菩薩九門，要皆是此保綏菩薩初心之悲教耳。故曰發則成觀，不發無所觀也。又彼第六方便一章，當亦通用建立道場持咒（昔法智大師常修之）。故彼部與本部，除一選意識為專觀境，一選耳根為專觀境外，更無他異。本經未度震旦，梵僧見彼部先記與本經相似，誠得法眼清淨者也。

/SECTION:a03/三　別明當部要義分

云何別明當部要意？譬遇一本希有殊勝果樹，多人圍觀：在名學家，則起當何詮表，當何類別，當何說明等想。在農學家，則起當何種植，當何培滋，當何收成等想。在質學家，則起具有若干原行，如何如何化合則作如何如何現象等想。在工學家，則起可為若干原料，如何如何製造則得如何如何器用等想。在教育家，則起應如何著書繪圖，導兒童易解等想。在政治家，則起應如何闢土播殖，富國家出產等想。在醫學家，則起當驗其氣味，如何泡煉，去雜毒而提精汁，和誰藥品，可治病而益身等想。在美學家，則起當築以園苑，如何修護免侵損而成繁榮，與誰遊賞可忘憂而得樂等想。在生學家，則起此樹由宇宙常化中，萬物展轉拒攝消長、淘汰蕃變而緣起成就，無始無終而非無一期生存之命限，無繼無域而非無一形果色之性分等想。在心學家，則起此樹由意識潛念中，萬物展轉異同離合、分別計度而安立施設，無內無外而非無一體並現之心境，無作無得而非無一類相熏之業用等想。雖皆如理，而各殊想；雖各殊想，而皆充分。何者？唯是此果樹非餘故；等觀此果樹非謬故；同能具此果樹之全體圓用，非得一則失餘故。若執一想而排餘想，局一是此而餘非此，諍論妄興而誠義斯晦矣。本經當部各別之要意亦如是。不起性計，不局定見，正無妨隨喜隨宜而觀察悟入。就四悉檀論之，亦各一一具足，順路還家，奚用枉道從人也哉！即開十意，略明其例。若具說者，此之十門，一一門各有十佛剎微塵數句。故曰：『吾從鹿宛以至鶴林，於其中間不說一字』。

/KEPAN/甲　本經始終唯令了達如來藏圓理

圓理者何？本如來藏心，一空一切空，一不空一切不空，一空不空一切空不空，所謂不可思議圓三諦理是也。此義前文論之詳矣。經文燦然，不勞煩引。今更出其大意：名相皆唯妄，常遍空寂故；專用皆如幻，常遍緣起故；體性皆自真，常遍成實故。不獨萬法唯如來藏，而如來藏亦唯一法故。如來藏非色非空、乃至非我非淨，即心即空、乃至即我即淨，離即離非、是即非即。亦可心識、非如來藏乃至非我（我訓自在）非淨，即如來藏、乃至即我即淨，離即離非、是即非即。如是展轉，至於我淨，亦復如是（詳細說之，可成四百卷般若經）。亦可心在身內，非如來藏乃至非我、非淨，即如來藏乃至即我即淨，離即離非，是即非即。如是展轉，至於心無所著，亦復如是。亦可想相非如來藏、乃至非我非淨，即如來藏、乃至即我即淨，離即離非、是即非即。如是展轉，至於見精、眚影、五陰、六入、十二處、十八界、七大、四諦、三相續、二轉依、水火傾奪、真妄因依、二決定義、六結根元、二十五圓通門、五十五菩提路、五重渾濁、五會章句、四清淨律儀、三增進漸次、十二虛妄生類、五十微細魔事、二十五有雜染業報、三十二應淨妙功德，極於一名一言、一塵一毛，無不各各亦復如是。是故唯是六根，更非他物。亦可唯是六識、六塵、五陰、五濁、七大、七趣，乃至唯是五無間業、三有為相、二顛倒因、五魔邪境，空華幻翳，草葉縷結，更無他物。是故各各皆成第一三昧，各各皆是第一圓通。寄方阿鼻地獄三昧、乃至非想非非想天三昧，無非首楞嚴王三昧。妙音密圓圓通、乃至淨念相繼圓通，一一皆可獲二殊勝、四不思議，成三十二應，施十四無畏。一一皆可讚曰：『此方真教體，清淨在□□，欲取三摩地，實以□中入；離苦得解脫，良哉□□□：是則圓真實，是則通真實，是則常真實，淺深同所入。此是微塵佛，一路涅槃門』。但以此門修圓通超餘者，亦可如是重重單複十二，方盡乾慧。如是皆以妙覺地故，善能成就。亦可當知汝心生虛空內，猶如太清點片雲裏；乃至亦可令識真實深樂自生，知有三界不戀涅槃。何者？如舉心識，心識為法界，一切法趣心識，是趣不過；尚無心識非心識，何有趣過不趣過！如是展轉，乃至隨舉涅槃，涅槃為法界，一切法趣涅槃，是趣不過；尚無涅槃非涅槃，何有趣過不趣過！此之謂旋陀羅尼，百千萬億旋陀羅尼，法音方便陀羅尼。所以圓妙、圓融、圓足、圓頓、圓伏、圓信、圓斷、圓行、圓位、圓自在莊嚴、圓建立眾生、圓超二種生死、圓證三德涅槃；究竟如來，即究竟蜣螂也。悟此理者，善得教眼，常超客觀而隨主觀；不被法轉而能轉法。法法通備，不得一法，是以本經，一名大佛頂悉怛多般怛羅無上寶印十方如來清淨海眼也。曷謂無上寶印？大乘唯一實相法印是也。必須通達實相，方入大乘。故曰：『亦令當來修大乘者，通達實相』。又曰：『阿難及諸大眾聞佛示誨，疑惑銷除，心悟實相』。此實相印不共二乘，故曰：『汝輩聲聞狹劣無識，不能通達清淨實相』。通達清淨實相，是之謂清淨海眼也。靈峰佛頂文句，最多發明斯意。然從主觀觀之，本經雖可唯明此門要意，依客觀論本經，則復不應專意於此。譬天台三大部，法雖一味圓足，而當部之宗主不同：故法華之玄部、文部，偏重開通諦理，雖亦帶明觀心，但就隨文事相而說：而摩訶止觀之一部，偏重修行止觀，雖亦汎明萬法，確指專觀識陰而入。本經正同摩訶止觀，重在修三昧也。通達實相，令悟三昧之如理也。選擇耳根，令獲三昧之要門也。開示聖位，令知三昧之直道也。守護淨戒，持誦神咒，詳明妄業，辨析魔事，令離三昧之迂障也。今判攝本經文義分，庶幾不戾本經全部之綱骨耳。

/KEPAN/乙　本經始終唯令修證如來禪妙宗

云何名如來禪？試略徵之：十方如來得成菩提、妙奢摩它、三摩、禪那，一也。十方如來三摩地中，見緣想相如虛空華，元是菩提妙淨明體，二也。於奢摩它微密觀照，身心蕩然得無罣礙，了然自知獲本妙心，三也。皆獲一乘寂滅場地，真阿練若正修行處，四也。十方如來修十八界，皆得圓滿無上菩提，五也。緣心自在，因入流相，得三摩提成就菩提，六也。反聞聞自性，性成無上道，此是微塵佛，一路涅槃門，七也。奢摩它中用如來毗婆舍那，清淨修證，八也。頓悟禪那，修進聖位，九也。乃至十方如來究竟修進，十也。凡是皆詮一味清淨如來禪者（案：本經名詮中，禪定、禪那二名，似有區別。若曰：縱有多智禪定現前，必落魔道邪道。又曰：擾亂禪定。此禪定名，皆目九地三乘所共修者。故為魔擾及落邪道，猶謂之禪定也。若曰：不假禪那，無有智慧。又曰：未識禪那，樂修三昧。此禪那名，但目一味如來禪者。故四禪四空及二乘，皆奪其無有禪那）。云何妙宗？妙者不可思議，宗者真唯識量。若悟若修若證，一一心緣路絕，言思道斷，唯是自覺聖智境界。無可宣示，無可觀待，無有少法能見少法。昔天台師說摩訶止觀十章曰：『正觀一章，唯聖默然；旨歸一章，非說非默』。本經亦唯聖默然及非說非默，故名如來密因修證了義。密因者，密悟也。密悟、密修、密證，皆一味如來清淨禪，是謂如來密因修證。了義者，唯心現量無能所中、所了密悟、密修、密證無境界之境界也。亦可如來密因即如來禪，非可修相，非可證相。而無可修無可證中，修而證悟，證而悟修，悟而修證，修而證成。豈曰不立文字，乃畢竟非文字所能到也。豈曰佛祖秘之而不傳示，乃畢竟唯當人自悟，非名相所能傳示也。故曰：『吾語非密，密在汝邊』。洞山曰：『我不重先師道德佛法，只重渠不與我說破』。若說破即是者，不說破又何足重乎？經曰：『性汝不真，取我求實』。誰非丈夫，乃不自奮！蓋說破的畢竟非自家的，自家的畢竟無能說破也。即如本經，阿難、大眾各各了然自知獲本妙心。又曰：妙音密圓，妙香密圓，乃至由我觀聽十方圓明。凡是亦畢竟唯阿難、大眾、諸摩訶薩、大阿羅漢，各各了然自悟自證，無第二人能知，非言詞可相喻，非神通可相及。茍不然者，鹿園會中同聞說法，何僅憍陳那悟妙音密圓？而講說本經者，何不一一獲本妙心，自知修證無學道成？故阿難所得者，雖不離聞熏聲名文句味。其超然自悟處，決非義解之徒可能通也。是故異類中行諸大覺師，或作沙門、白衣、居士、人王、宰官，乃至淫婦、屠販，與其同事，稱讚佛乘，令其身心入三摩地。終不自言我真菩薩，真阿羅漢，洩佛密因。雖然、世尊無密語，釋伽不復藏。若得身心入三摩地，發真歸元，十方菩薩及諸無漏大阿羅漢，心密通吻，當處湛然；咳唾掉臂，與諸如來同會神通大光明國，何秘精之有哉！道不遠人，人自遠道。阿難自責恃佛威神，將謂如來惠我三昧，不知身心本不相代；致雖多聞心不入道，有志者可深長思矣。故欲同阿難於如來密因修證了義真經，奉持無失，直須身心蕩然，虛空消殞，勿徒將不了義說迴為己解，疑悟後學耳（案：如來禪，諸經論中廣有其名。而分如來禪、祖師禪之目，始見仰山對香嚴言。但斥直悟直指本有，毫不假功勳者，曰祖師禪。此正所謂如來密因，非如來禪外別有一祖師禪也。士夫往往謂禪家，以尊經守戒清淨慈忍為如來禪；訶佛罵祖縱橫殺活為祖師禪，不知禪宗諸師，拈弄種種脫空葛藤，現作種種異類行徑，無一可作實法會者。癡人說夢，都無交涉）。

/KEPAN/丙　本經始終唯令頓究眾生心二本

言眾生心，則攝世間出世間一切法。此心常如真性，即菩提涅槃本。此心生滅妄想，即煩惱生死本。一心二本，不相離捨。離真性，無妄想得轉、得起；離妄想，無真性可說、可示。因妄顯真，融妄純真，則成如來菩提、涅槃。故曰：『此心生滅因緣相，能顯示如來自體相用』。而如來藏自體相用，皆合涅支清淨妙德。則覓妄想生滅，畢竟了無可得。經曰：『汝等當知一切眾生，從無始來生死相續，皆由不知常住真心，性淨明體；用諸妄想，此想不真，故有輪轉』。又曰：『一者無始生死根本，則汝今者與諸眾生用攀緣心為自性者。二者無始涅槃菩提元清淨體，汝今識精元明緣所遺者，由諸眾生遺自本明，雖終日行而無所覺』。又曰：『虛妄相想，惑汝真性』。又曰：『念念生滅，遺失真性』。又曰：『遺失本妙圓妙明心寶明妙心，認悟中迷』。又曰：『則知汝心本妙明淨，汝自迷悶喪本受輪』。又曰：『迷已為物失於本心，為物所轉；若能轉物，即同如來身心圓明』。又曰：『此見及緣，元是菩提妙淨明體』。又曰：『一切浮塵諸幻化相，其性真為妙覺明體』。又曰：『皆是覺明明了知性，因了發相從妄見生』。又曰：『觀相元妄、無可指陳，觀性元真、唯妙覺明』。又曰：『汝但不隨分別，歇即菩提、性淨明心』。又曰：『是故汝今知見立知即無明本，知見無見斯即涅槃無漏真淨』。又曰：『空生大覺中，如海一漚發，漚滅空本無，況復諸三有』。乃至曰：『本覺圓淨，非留生死；皆因妄想之所生起』等。綸貫全經，莫非斯意。若能於此發明了當，直下圓寂，直下現成。迷即生死，悟即涅槃。本無煩惱，元是菩提。不得、則輪迴無了期；得、則明心見性，彈指成佛，更不假如何若何矣。

/KEPAN/丁　本經始終唯令直成首楞嚴三昧

心一境性、等寂、等至、等照、等現、等住持、等含融，無邊微妙真實常樂我淨功德，名曰首楞嚴王三昧。首楞嚴、譯一切事究竟堅固。以一切事皆真如相故，亦即真如三昧。是法住法位，世間相常住。三千在理，無間聖凡；三千果成，同名常樂，是之謂一切事究竟堅固。此大三昧為三昧海，是一切三昧所朝宗，涵容出生統攝調御一切三昧而得自在。故又名王三昧、海印三昧、健行三昧、健相三昧。一切如來皆從此三昧海流出，故名如幻不思議佛母真三昧。最圓、最通、最勝、最貴，故名大佛頂首楞嚴三昧。一切菩薩行門，無不依此三昧建立，故名諸菩薩萬行首楞嚴。是故阿難所悟實相，觀音所成妙德，咒心所具神功，乃至如來妙莊嚴海，皆是此三昧也。廬陵師曰：『依究竟堅固之理，立究竟堅固之行，修究竟堅固之行，證究竟堅固之理』。夫然，行依理立，理為成行，行能證理，證理功圓；利他妙行，盡未來際，而其中心，獨在一切事究竟堅固之妙行。故曰諸菩薩萬行首楞嚴，非謂此三昧但是事行而非理性也。

/KEPAN/戊　本經始終唯令選入耳根圓通門

詳諸全經，此意非局一章。顯如來藏，是出耳根圓通門之真實性也。示菩提路，是入耳根圓通門之增進相也。守戒攝心，立壇持咒，是開發耳根圓通門之加行也。勸除妄習，誡識邪歧，是輔成耳根圓通門之方便也。而其選耳根為圓通門也，先之以選根門。初破想相，已露端倪。不然，何不發明能推心離前塵真分別性（所謂性識明知是也），乃結歸誤執妄想不成聖果耶？次就見精，更極其致。不然，何不發明真如性本來非見、聞、覺、知，乃歷顯常遍精見性惟汝真耶？至夫四科加立六入，七大加立根大，則義益確然矣。逮曰：『分汝湛圓妙覺明心，為視、為聽、為覺、為察，則汝現前眼、耳、鼻、舌、及與身、心，六為賊媒，惟汝六根更非他物，則汝六根亦復如是』，而言益顯然矣。進之以選耳門，初曰：『當驗此等六受用根，誰合、誰離，誰深、誰淺，誰為圓通，誰不圓通』？則已示聞根離、深、通、圓矣。次曰：『其形雖昧，聞性不昏，縱汝形銷命光遷謝，此性云何為汝銷滅』，則彌顯聞根圓湛妙常矣。而選根門，正為選耳門之前河而已。交師楞嚴正脈，最多發明斯意（楞嚴諸疏，唯耦益、交光為大家）。然當說為別一要意，否則反障悟門，不得發自在慧而見真平等性故也。今更綴以略言，助明斯門大意：

一、專所要：此明何故不總觀一切法，離析諸事，專注一門之要因也。此別為二：甲、恆諦審一意境，易得離念故；四十二章經曰：『制心一處、事必成辦』，亦世俗所謂有志者事竟成也。此在尋常修學術、立功業既然，而修奢摩它入珊摩地者，尤貴攝心安住一境，平等流入，不令馳散。久久諸想澄寂銷落，則離念觸證真如矣。乘此增進，不著不退，必得心華發明，洞十方剎。唯近世談心理學者，亦曰使吾心僅有一覺境，一往綿延，則浸假必至於無所覺知；而其覺固自若。但彼無禪那、般若，故非沉沒昏著，即轉念別緣，散亂退失。彼謂其覺固自若者，亦無現證，但有轉念起時而比量推知耳。乙、不和合諸見相（見指根識、相指根塵），易證唯心故：若此見識緣了色境，見精頓現物我萬象，固如鑑光無別分析。同時意識次第分別，亦同分別鏡中華影，宛然唯一心鏡，決不得起心外別有實我實物等想。若以鏡中華影無質可持，故非樹上實花，則以華質可持故而取想樹上華實有者，是由見識和合觸識、意識而起。謂樹上華有香可嗅、有味可嘗、有攀折之聲可聽、有輕重之量可權，故是心外實有物者，則是見識和合餘五根識所取相而起想者也。若見識不與餘五根識和合、而取其相者，則所了色境，畢竟與鏡華、水月無殊。祇是見識託本識種變現影像，唯自見所覺故。離自見所覺外，畢竟無可證明物境別有實在處故。如是六根識所了境，各各離析而不和合。聞一切言，皆同回響。嗅一切香，皆同入息。嘗一切味，皆同噉空，（暖冷和合身識所得，香臭和合鼻識所得，魚肉酒飯醬醋葷蔬和合、六根六識所得。去此種種，請思所謂甜酸苦辣當作何狀？昔某禪者夜宿塚間，掬水飲之甚甘，曉見水從塚出，且雜泥穢，不覺大嘔，由是頓悟萬法唯心。然暗中特不和合眼識耳。世人食鹹蟹等，其氣腥臊與膿血同，若於暗中遇之，恐轉大嘔耳）。觸一切礙，皆同握拳。意識分別一切法相，皆同龜毛、兔角，唯是想思施設名言分理（此即是意言唯識觀）。其前五根識所緣五塵境，各各平等，本無分齊（一切物象皆分齊相）。皆由眾生無始無明，迷一法界，成六亂因，見相織妄，串習成熟。意識內依末那、藏識，任運領錄五識所得、而取其和合相，故有俱生物我內外等覺。依之施設想像名言，計度名相，轉益堅執，遂似物我內外有一定封界、而牢不可破。且計香、色、聲、味、皆叢生一物體發現，而彼物體別有實在，非但色等五塵。不知離去色、香、味、觸，所謂實在物體，正唯意識、依內意我法執所施設之名言，同乎龜毛、兔角而已。故六根塵識，若離析而專一別觀之，前五根塵立證圓遍（辟視得白，視與白一，離視無白，其白與盡虛空白無際。辟拊得堅，拊與堅一，離拊無堅，其堅與盡大地堅無界。本無石名，亦無石實，設有石實，惟此堅白之分齊相。此分齊相，惟由意識依本識中諸不相應行法種子、及依眼身識所得白堅塵和合幻現，由之安立石名，還取以當石實。故不和合，立證圓遍）。第六根塵立證常寂（既但名言則同空華，知是空華即無輪轉），而悟一切唯心所現，頓契如來藏妙真如性矣。然非擇取一門，久久專觀成熟，無力違彼無始織妄業流，而令勝解恆常任運現前。然一門業流，全攪十八界和合而成。故違一門業流，即是違十八界業流；而一門清淨時，十八界同時清淨也。

二、機所宜：此明選觀音圓通，堪教阿難及此土眾生。蓋但有前義，則可隨指一門，奚用專擇，故繼之論根機所宜也。此亦為二：甲、閻浮教體，音聞清淨故；汎論餘世界及此界眾生各別根性，心色諸法，皆成教體。剋就閻浮人倫得成學術政教，皆依名言建立。所詮法體，雖該一切，能詮教體，則唯聲塵、色塵、法塵（禽獸不解人名言者，人之意識所緣法塵，不與彼同分故。又離意識所緣法塵，則字但色之點畫相，而語但聲之屈曲相、都無義理，不詮義理、則非言教，而與禽獸共緣聲色無異。又近世教育盲童者，鑄為凹凸字形能令用手拊觸識字，則觸塵、身根、身識亦為教體矣。然此乃盲聾啞等人特別習慣所依，非一切人言教共依，故今不取），不相應行諸法（名、句、文等，即是不相應行假法，故言詮亦必兼有之。此法禽獸心中亦有，若知節候、知彼此等；人之意識分別施設，最為深刻微細周遍）。耳根、耳識、眼根、眼識、語具（舌根為語具一要件，然語具不盡於舌根。且舌根之本能在於司味，若啞人不能作語而未嘗不辨甘苦，故曰語具不曰舌根）、意根、意識而已。餘根塵識，皆非教體。然不相應行法，唯是依色心所現分位假；體唯色心，無別自體，故非教體。法塵當分，唯是前五塵之落謝影子，非離聲色別能詮表，亦非教體。眼根、眼識，所緣文字色形，顯然內外相對，向背相殊，兼可藏貯長久保存，令人執著心外實在。且字根必依語源起，以有音韻，始能用之互相告教，故非教體全分，且非清淨。舌根、舌識、雖能宣揚諸名句味，必先和合意識種種作意而起；且非自所緣境，故非教體全分，且非清淨。意根、意識、雖能默容遍了一切諸法（案天台師獨選意識，當亦因此），然所緣亦多分是前塵無體影子諸非量境，故非清淨。耳識多分隨此非量意識，而轉增助意識封執名言，貪著戲論，故亦非清淨。獨聲塵之音境、與耳根之聞精，確是名教全體。法音一歷耳根，聞慧永持心藏。而又唯是清淨現量性境，聲處全聞，聞外無聲。而聞尤親切乎心體。與吾人入道因緣，有如是等獨宜事，故選耳根。乙、阿難善根，聞力殊勝故；阿難積劫聞持諸佛法藏，耳根最為通利，善種久習成熟。從循聞而滯著，過失既多；就勝聞而旋歸，功能亦大。比若人身左右二手，以右手常多動作故，不獨感覺較敏，運用較便，且體力亦大於左手。成諸事務，不論善惡，莫非右手向前為之。造惡事既能殊勝，造善事亦殊勝。覺悟此手造惡多時，但須改之造善而不復造惡耳，豈須解腕而易之哉！悟此則一切煩惱皆得為觀境；煩惱彌重，反之功德彌大。況阿難所聞持，本皆佛法，一旦反聞聞自性，性成無上道，則畜聞所成之過誤，頓成法光明聚，無量百千大陀羅尼門矣。且其聞習聞根深利，從別門修，必被聞牽，不能折伏聞中攀緣。令之反聞聞性，則聞無所遁，聞習必自伏歸元。與阿難多生習種，有如是等獨宜事，故選耳根。

三、法所勝：蓋但前義，則疑十八界法自體原無勝劣，祇依一界一人機之所宜選耳根爾，何為微塵如來同此一門入耶？故進明聞根不獨對機宜而勝，其法體自勝也。此亦為二：甲、根塵識三對簡，而顯六根勝：如就見精顯性，及『知見立知即無明本，知見無見斯即涅槃無漏真淨』等，此顯六根順真勝也。如曰：『汝今欲令見、聞、覺、知，遠契如來常樂我淨，應當選擇死生根本，依不生滅圓湛性成，以湛旋妄生滅，伏還元覺得元明覺』。又曰：『惟汝六根媒賊自劫家寶，故但從一圓根深入無妄，彼十八界一時清淨。又曰：『今汝諸根若圓拔已，內瑩發光，浮塵器世間諸幻相如湯消冰，應念化成無上知覺』。又曰：『若欲除結當於結心』，及『隨汝心中選擇六根，根結若除塵相自滅』等。此顯六根逆妄勝也。如曰：『塵塵同源，縛脫無二，識性虛妄，猶如空華』。此簡六識劣也。又曰：『汝等見聞元無異性，眾塵隔越，無狀異生』。此簡六塵劣也。要之、塵相障礙，識相虛妄，旋根則妄識不織，塵礙自銷耳。又按：唯識述記，問：三和合何故唯根獨勝？答曰：一、由主故，有殊勝能名之為主。二、由近故，能近生心及心所也。三、由遍故，不唯生心所、亦能生心故。四、由續故，常常相續一類而有。塵境非主、非近、且不常繼，識心非遍，亦不常續，故境、識劣而根獨勝。此亦足為揚搉根、塵、識三準繩者也。乙、耳根五根對簡，而顯耳根勝：眼、鼻、身根，功德不圓滿矣。舌宣言理、非無間斷；且舌本緣味塵，須合中知，應知舌根為劣。其眼見、局物境明暗、向背、通塞而轉，未是全離。鼻出入息，亦須合知。意雖圓滿深廣，恆依見等積集塵影而轉，亦非全離。唯耳周聞十方無遺，動若遐邇，靜無邊際，既圓且深；而又全離物相，不隨物相而局，故通真實。不循物相而轉，故常真實。欲證聞精離物相而圓常，試闔目澄聽之：假想世間一切盡滅，唯存全聞之音，全音之聞。世間盡滅，則無時限界量可得；超時限界量而音聞綿綿非無，則聞精圓常也，明矣（案：勝論謂音聲性唯真空、亦通）。故五根所不齊，身心不能及也。

四、門所貴：蓋依上義，則應法體實有優劣，然歸元性無二，特初心方便門、遲速不同倫耳。故門之所貴，貴在初心即直同深心，淺深同所入也。夫法無優劣者，以一切法一性如如；親證一如，尚無見聞覺知、色聲香味諸法，況有法之優劣可較量乎？今為初心（未入正定聚為初心）入門方便，既依俗諦說十八界、七大等法，豈得無優劣哉？此亦為二：甲、淺深同入義：蓋聞中淨圓通常德，凡聖無別。非若眼根，諸佛無向背，異生有向背，故圓通德有殊。非若意根，諸佛無生滅，異生有生滅，故淨常德有殊。非若身根，諸佛無邊際（若佛頂相無能見者），異生有邊際，故圓德有殊。非若器界，諸佛無障礙，異生有障礙，故通德有殊。諸佛聞盡法界，大菩薩聞微塵剎土，阿羅漢聞大千界，大梵天聞小千界，吾人聞數方里，此特聞量之異；是由和合眼識、意識計度而起，非聞體也。聞體超過時限界量，吾人本聞當體離絕。雖大菩薩猶不能窮，唯佛與佛乃能究盡。故末劫沉淪，但從聞中入，即頓同諸佛也。唯佛窮盡，故從凡夫直至等覺，淺深同所入也。選方便門既為初心，則雖圓通而唯深心能入，殊非所貴。若普賢『心聞洞十方、生於大因力』等是也。雖隨夙習，仗佛威神，能令初心隨宜得入，不通聖性；非常修學，則入聖位趣佛菩提，更須改從別門修習（若從煩惱觀等皆是），尤非所貴。若難陀『鼻想本權機，祇令攝心住』等是也。故唯觀世音為最也。乙、初修入流相：選門為初心，尤貴在初於聞中入流忘所。若至盡聞不住，則循之增進，更無異門可擇矣。云何初於聞中入流忘所？先悟聞性圓常通德，即如來藏妙真如性。身相世相，一切圓融，空海湛澄，十方圓聞。聞外無聲，聲唯是聞。聞體隨為聞相、聲相，當處出生，隨處滅盡（世俗學者，執聲浪傳遞來耳中方聞，此必先據自身及器或發聲之人之處所，乃有彼此往來相可計度。隨世間世俗諦說則可耳，世間勝義諦已不然，聞體圓遍湛若虛空，何從有往來等相可得哉）。不相待故，了無彼此界量，所謂『鐘中無鼓響，鼓中無鐘聲』是也。剎那現起，剎那湛旋，不相到故，了無前後時限。所謂『鐘鼓不交參，句句無前後』是也。聞聞圓常，聲聲寂滅，唯一性真妙覺明體（按：此在見性中，亦即『旋嵐偃嶽而常靜，江河競注而不流，野馬飄鼓而不動，日月歷天而不周』。然在見中，常人多難忘目前相對相到之物我方所，故此唯深心能證也。非若聞中本離身相世相，無論何人何地闔目澄聽，皆能立驗聲生聞中剎那寂滅，無往來相，無前後相），如是心心無間，平等流入，不稍別緣，則終夕間必能頓證動靜二相了然不生，而得三摩地也。由是漸漸增進，則非言語可宣說矣，此謂入流忘所。入流亦即逆流：若旋聞中，於聲起在東、在西、在遠、在近、人語、鳥鳴、海嘯、風號等相想，須覺此是和合意識積聚眼識塵影織妄所起業流，唯意識名言境，非性聞中有如是事。逆之而不隨順分別，不隨順業流，則聞本聞而入真流矣。設猶未能逆彼妄流，則應觀察今此聞中本無物我方所等相可得，何因而起如是等想？則知唯是隨順意識計度分別，但有名言都無實物，畢竟唯心！云何自心還取自心。？心無可取，無可取故亦無能取；能所雙絕，絕絕亦絕。則妄流逆、而旋入真流矣。修此耳根圓通，最宜住大海中。波浪潮音，綿綿恆恆，平等圓滿，圓滿平等，聞遍空海，空海唯聞，聞聞湛寂，聞聞真常。安住唯聞真現量中，妄想攀緣既不得起，又不墮入陰山鬼窟。雖未開聞悟者修之，必不久得佛三摩地；特漸增中陰境現前，當善覺悟無惑而已。此亦方便之方便歟！

/KEPAN/己　本經始終唯令得就佛乘方便行

此蓋大藏經論通相：雖廣說聖地、佛地、行相功德，唯是令信仰、令了悟、令學習、令隨順故。唯是令不定聚眾生，趨入佛乘之方便故。其已入正定聚大士，得三昧故，得陀羅尼故，一微塵中具見三千世界經典故，一身無量身遍入諸佛海會故，已直接法界清淨等流故，超過世間言思境界。其造論宏經，唯為開導末劫有情耳，故起信論唯結歸修行信心故。善財入法界，亦唯修證信心也。而本經此意尤明顯，然祇為佛乘方便，畢竟不為餘乘也。何者？餘乘之極果，亦唯是佛乘之方便故。一曰：『十方如來得成菩提最初方便』。二曰：『吾今為汝建大法幢，亦令眾生獲妙微密性淨明心，得清淨眼』。三曰：『亦令當來修大乘者，通達實相』。四曰：『令汝會中定性聲聞、迴向上乘，阿羅漢等、皆獲一乘寂滅場地』。五曰：『憫會中緣覺、聲聞菩提心未自在者，及為將來眾生、聞無上乘妙修行路』。六曰：『憫阿難等及諸眾生，為出世因作將來眼』。七曰：『汝菩薩等最初發心，從何方便入三摩地』。八曰：『入菩薩乘求無上道，何方便門得易成就』。九曰：『普為大眾及諸末世修三摩地求大乘者』。乃至十曰：『傳示將來諸修行者，令識虛妄知有涅槃』。略云如是，大旨可見。

/KEPAN/庚　本經始終唯令持心戒永斷淫愛業

雜居眾生，皆以淫欲而正性命。淫欲故愛，貪愛無厭故盜；違愛故憎，憎慢凌毒故殺。愛慢相傾，纏縛生死輪迴之苦，非奢摩它及佛出世，不得解脫。能持佛戒，永斷淫欲，淫愛斷故，殺盜全離；正性刳故，現業自違，現業違故，必得禪那；得禪那故，必發般若，發般若故，必成菩提：所以三緣斷故，即菩提也。然小乘律首重淫戒，為斷貪欲了生死故。而大乘律首重殺戒，為發慈悲度眾生故。本經亦首列淫戒者，一、以阿難為性比丘尼積生淫習纏綿，致阿難幾毀戒體而為本經緣起。此意直貫全經，故處處注重斷除淫愛業，而一名救護親因度脫阿難及此會中性比丘尼也。二、以修三昧為本經主意，非淫欲盡不成禪那，故以墮淫發起。中間說清淨律儀，說增進漸次，辨妄報，辨魔事，皆首告特重斷除淫愛業。乃至識陰垂盡，多增寶媛，縱恣其心，仍是淫根魔種。剋實論之，唯佛一人號究竟持戒者。故永斷淫愛者，亦唯是佛。生一念法愛者，皆淫愛也。因戒生定，因定發慧，蓋一往之談耳。真定、必因真慧而得，真戒、必因定慧而成。真戒即是金剛心地，真戒即是妙莊嚴海。無邊功德，皆真戒相！無上菩提，唯真戒體。故成佛度生，盡未來際，除持淨戒斷淫愛業外，更無餘事！非戒淫為修首楞嚴三昧，而戒淫即是證首楞嚴三昧也。

/KEPAN/辛　本經始終唯是持頂咒永脫魔邪障

阿難之墮淫室，因娑毗迦羅魔咒也。故本經廣辨析魔邪，而對治者則佛頂神咒也。始於經序分中頂光寶蓮化佛宣說，銷滅惡咒，提獎阿難；終乎經益分中能持此咒，如教行道，直成菩提，永無魔業。中間除重宣神咒，廣顯咒德外，稱讚咒功者尚不一而足，蓋不勝繁引也。然魔邪者：鬼神魔、天主魔、煩惱魔、五陰魔、二死魔，破戒邪、惡見邪、外道邪、上慢邪、權乘邪是也。故永脫魔邪者唯佛，而持咒者永脫魔邪，故持咒者即身是佛。咒能銷除一切魔業，化諸塵勞成妙功德。咒能息滅一切邪見，轉諸邪倒成正法門。故咒是諸佛母，是諸佛心，是諸佛頂，是諸佛印；故本經得名大佛頂悉怛多般怛羅無上寶印，十方佛母陀羅尼咒灌頂章句也。

/KEPAN/壬　本經始終唯令確立因果常住信

經曰：我見如來三十二相勝淨妙明紫金光聚，猶如琉璃，是以渴仰從佛剃落。又曰：妙湛總持不動尊，大雄大力大慈悲，令我早登無上覺，於十方界坐道場。又曰：如是三種顛倒相續，皆是覺明明了知性。又曰：精金一純更不成雜，如來菩提亦復如是。又曰：而如來藏，隨為色空周遍法界，唯妙覺明圓照法界，即心即空，即地即水，乃至即常即樂，即我即淨。又曰：應當審觀因地發心，契果地覺，常樂我淨。又曰：明相精純，一切變現，皆合涅槃清淨妙德。又曰：如果位中菩提、涅槃、真如、佛性、菴摩羅識、空如來藏、大圓鏡智，清淨圓滿，體性堅凝。又曰：是明妙蓮華金剛王寶覺。又曰：上合諸佛本覺妙心，下合十方一切眾生乃至一切眾生，寶本真淨，十二類生覺圓心體，與十方佛無二無別。夫然，十界、百界，依報、正報，若性、若相，若因、若果，皆是法性佛身土中稱性緣起。如帝珠網瑩映無盡，如金剛王常住不壞，如摩尼寶清淨具德。同乎妙法蓮華，一色一香皆成佛道；大方廣佛華嚴，一行一位皆是佛地。故本經名大方廣妙蓮華王也。佛子立此信，則入諸佛位，確乎不可拔，即是成佛已。

/KEPAN/癸　本經始終唯令必入解行相應地

初阿難啟請得成菩提之方便行也，佛則告曰：汝今欲研無上菩提真發明性，應當直心酬我所問。由是節節開其道眼，令得通達大乘實相。遍計萬法，曾無許可；諸緣既息，妙性真常（所謂此是諸佛相傳心體，更勿疑也），倒想一銷，法身頓獲（所謂一念回機，便同本得，不可輕也）；令行須與解相應也。無始虛習，猶如瘧種，偶爾暫忘覺照，任運還起戲論，此非攝心巧修正觀不能淨也。故曰：汝雖歷劫憶持諸佛妙嚴，不如一日修無漏業。由是節節示其行相，令悟修證禪那聖位。倒施聞機攝伏攀緣，從入流相得刪磨地。心慮虛凝，微細惑斷；令解須與行相應也。行不應解，錯亂劬勞修證，別就魔外權小，不成正覺。解不應行，生性業流莫違，還繫天人鬼畜，不得自在。迷晦即無明，發明便解脫；六解一亦亡，解結因次第。理則頓悟，乘悟併銷；事非頓除，因次第盡。皆是令必入解行相應地者也。梵語瑜伽，華言相應，故解行相應地，即大乘瑜伽師地也。惟少林師亦曰：『明佛心宗，行解相應，名之曰祖』。故亦即祖位也。嘗觀之傳燈錄：道副、不執文字，不離文字，而為道用。師曰：汝得吾皮。此所謂理而通理，聞解圓宗而未應行者歟？總持、如見阿<img src="1200.files/image001.gif" width="16" height="16" align="absmiddle">（音同觸ㄔㄨˋ）佛國，一見更不再見。師曰：汝得我肉。此所謂通理而明道，證解圓宗而未應行者歟？道育、四大本空，五蘊非有，不得一法。師曰：汝得吾骨。此所通理而行道，解行相應者歟？慧可、禮拜依位而立。師曰：汝得吾髓。此所謂明道而行道，行解相應者歟！解乎行乎？行乎解乎？其頓漸如何乎？依正比量，亦漸亦頓：理解相應事行故漸；事行相應理解故頓。一切位行、圓其一切行位，都無自性故頓；一一行位、各攝一一行位，不壞自相故漸。依真現量，非頓非漸：所證無境界故，所修無轍跡故，唯是如來藏一心故，常住剎那際三昧故，過世間道故，出言思路故。尚無解行可得，況有頓漸可立！而解行相應地者何地乎？依正比量，觀行即佛位去，皆可得論相應。未相應者，特名字即位耳。依真現量，達大道兮過量，通佛心兮出度。不與凡聖同躔，超然名之曰祖。解行相應地乎，不離螻蟻腳下，直出毗盧頂上。本經必令入解行相應地，亦祖師殷勤教誡之意也。說理者多，通理者少，明道者多，行道者少。六朝、三唐各大乘宗祖師，無不說通明行者也。今焉則亡，斯可慨已！本經牟尼大師為垂典範，阿難古佛為作標榜，必令通理行道，此所以稱世希有法門也。雖然、密因了義，潛符密證，蓋有非言辭可論量者矣。

/SECTION:a04/四　散釋艱文澀義分

云何散釋艱文澀義？謂於本經隨所觀察，隨所思擇，一句、一章有關節處，甄理而疏析之；不綜覈經文及依經文次第也。

/KEPAN/甲　經名

本經列舉五名，共八十字，結經人最題之為十九字（案：歷來皆言譯經人所略，此必不然，經中五名本各別列舉者，不應梵帙遍題其首。且經中結成多名者，不獨本經，若圓覺經亦有五名，故梵本首亦必題有此最略名。然則非略於譯經者，而由結經人所最也，明矣）。奉持者猶以繁長不能一句讀，略稱大佛頂首楞嚴六字，可謂簡而不遺者也。或單題大佛頂或首楞嚴，乃偏生異解矣。試論定之：

大字同乎一二、方圓，用表眾生（情無情物、世出世者）心或色心數量，但是名相，無自體用。辟云大乘、大人、體大、用大，若離人乘體用但云曰大，必不知大何所大矣。曰乘、曰人、曰體、曰用，則不待表以大而自有其所詮法體。亦如妙法蓮華妙字，離諸法則妙無所寄，故不應離去佛頂而獨取『大』字訓法身也。般若譯慧，菩提譯覺，梵語佛陀、此云覺者。覺者是人，般若、菩提是法。得無上菩提者，名曰最正覺者。慧、覺法寶，覺者佛寶。一體三寶，則絕言思，亦不安立佛陀名義。別相三寶，則有軌範，不得紊亂名詮義界，故不應逕釋佛為般若也。頂字偏在多物上轉，佛頂離見，非人物等頂皆離見，故不應析去佛字，獨取頂為解脫也。三德既然，餘三應知。一一三三，亦如是知。今釋頂必是佛之頂，佛頂高廣無際（以一切眾生皆在佛頂中，故無有能見佛頂邊際者），名大佛頂。

然何以本經不應單稱為大佛頂耶？應作是說：佛頂即是經文所謂亦說此咒名如來頂（佛與如來同是佛號），此如來頂光咒出生十方諸佛，乃至具足無邊功德，遍能救護一切眾生；凡持誦者隨願成就，脫諸苦難，獲諸利樂，故名曰大佛頂，此則大佛頂但密詮，在眾生邊但是他力。本經非但密詮，非但令眾生仗他力，故不應單稱大佛頂。復作是說：咒名摩訶悉怛多般怛羅，而結名中曰大佛頂悉怛多般怛羅無上寶印。此在顯詮、即如來藏實相，在密詮、寶印即陀羅尼咒章句。而佛頂是無相佛相，□取其無相義即白（白色本是無色本色，亦是一切色平等色，如白玻璃用光析之，則現出種種顏色，可喻無相實相具一切相義）。佛頂覆持佛諸根門，□取其覆持義即傘。佛頂高過佛餘身分，□取其高過義即蓋（讀如蓋過一切之蓋，若曰蓋過一切一切蓋定，亦無上寶印義）。佛頂大故，佛相、佛根門、佛身分皆大。大即摩訶，令觀佛頂悟摩訶悉怛多般怛羅、密詮體相用大義，故曰亦名此咒為如來頂。此則大佛頂但借表密詮義者，故不應單稱大佛頂。復作是說：佛一號無上士，無上士之頂則更為無上，□取其無上無上義，則是尊勝尊貴。摩訶譯大、多、勝。大即大義多義，佛頂表勝。則用大佛頂以代摩訶字，或大佛頂悉怛多咒，或大佛頂如來密因修證了義，或大佛頂諸菩薩萬行首楞嚴三昧。此則大佛頂但是顯密詮所詮咒定等之表詞，離咒定等法體則無所表，故不應單稱大佛頂。

然何以不單稱首楞嚴耶？應作是說：大佛頂是經名八十字之起詞，亦題名十九字之起詞。首楞嚴是經名八十字之止詞，亦題名十九字之止詞。是故兼舉大佛頂首楞嚴，猶云大佛頂乃至首楞嚴，是略攝其廣而略即是廣，非略去其廣而略則非廣。勿但舉大佛頂或首楞嚴有如是義，故不應單稱首楞嚴。復作是說：佛即如來，佛頂有無相無見義，即密。佛頂有尊貴無為義，即是佛性（經曰：『斯是如來無見頂相，無為心佛，從頂發輝，坐寶蓮華所說神咒』。凡頭頂皆尊貴無為，□取其最貴義。若人之所貴者即人之倫理性，此倫理性亦曰人性，非此則同於禽獸故。則佛所以貴者可知亦唯佛性，佛性無為不墮諸數，則是無相可見，無相可見而能發輝、湧蓮、化佛、宣咒，故眾生一證得佛性，即成佛具足功德也）。佛性非因非果，亦因因，亦果果。而因因之義尤偏勝。故佛頂即如來密因；一切事究竟堅固即修證了義，亦可能詮之顯密詮為了義，大佛頂首楞嚴之能詮所詮，方是摩訶如來密因修證了義。又大即一切，一切即諸。佛陀是人，菩薩亦人。佛頂則是佛性。分證佛性者曰菩薩，故大佛頂即諸菩薩萬行首楞嚴，故不應單稱首楞嚴也。復作是說：佛告阿難：有三摩提、名大佛頂首楞嚴王具足萬行十方如來一門超出妙莊嚴路。此是如來正說經時所自標者，足證一經所詮，皆是詮此大佛頂首楞嚴三昧。具足萬行云云，則是三摩提勝德耳。此三摩提，該體、該用、該性、該修、該顯、該密、該理、該事、該因、該果、該自、該他、該智、該斷、該心、該法，正名大佛頂首楞嚴，故不應單稱首楞嚴。

復作是說：本經本唯大佛頂首楞嚴一名。或析言之，則大佛頂，曰、大佛頂悉怛多般怛羅無上寶印，曰、救護親因度脫阿難及此會中性比丘尼（此是佛頂神咒他力），曰、如來密因，曰、十方佛母陀羅尼咒，曰、灌頂章句。則首楞嚴，曰、十方如來清淨海眼，曰、得菩提心入遍知海，曰、修證了義，曰、大方廣妙蓮華王，曰、諸菩薩萬行首楞嚴。或簡稱之，辟稱本師釋迦牟尼，或簡稱曰釋迦，或簡稱曰牟尼。是以簡稱大佛頂首楞嚴曰如來頂，曰首楞嚴王耳。故此大佛頂首楞嚴六字，是全名而非分名，是一名而非二名。所以不應單稱曰大佛頂、或首楞嚴，唯應直稱曰大佛頂首楞嚴也。由此種種道理，故今定名大佛頂首楞嚴。

/KEPAN/乙　經時

依真勝義，法性寂滅，不可言宣，平等平等，本來無有時劫名相。依俗勝義，唯佛與佛，乃能究盡，如幻如幻，劫念圓融不可思議。依世俗諦，隨諸有情應量所知，眾同分心循業發現，業別無量。是故如來一音演說，從一法界清淨等流言教，分之為淨土說（若華嚴華藏世界等，若深密出過三界等，若法華寶塔品後等），為性定說（若密嚴等，若圓覺等），為天宮說（兼攝龍宮、羅剎宮等），為人間說。除為人間說外，皆不應據人間眾同分心理所取之時量而局判也。局人心時量分判者，佛祇住世八十年耳，轉法輪祇五十年耳。然忉利天一日，人間百歲，豈可令忉利天人同分妄見中，僅見佛出世不盈一日耶？知忉利天心理中時量不同，故見佛壽量亦與人間不同。由是轉展推之，可知靈鷲山常住，菩薩恆充滿；成佛塵點劫前，度生盡未來際。可知華藏世界，微塵劫前始成正覺，乃至盡未來際亦是始成正覺。而大寂定大法會中，常共不可說不可說如來、摩訶菩提薩埵，塵說、剎說、熾然說矣。特吾人同分妄見之情量難忘，界劃虛空、妄想執著，不能證得如來智慧德相而已。然既落情量中，則須依人間比量、聖教量，亦不得恣妄識卜度而亂道之。佛生數千年前，於何時說何經，非吾人情量中現量可證。時者、過而不留，亦無少法可取以立比量；則依聖教量外，尚奚從哉？本經第二卷中，匿王自言六十二歲，餘經律中、處處言佛與匿王同年生，則佛此時亦六十二歲耳。而八卷中，舉琉璃王殺釋種事，餘經律中、處處言在佛將近涅槃時。且本經六卷來、扶律談常，追說追泯，亦與天台所說大涅槃經相同。且涅槃經亦說阿難遭魔，而本經辨析魔事結文曰最後垂範，則本經直至涅槃後夜也，明矣。佛三十歲阿難始生，阿難二十歲始出家，則本經從佛六十歲以上說起，中間歷二十年，此其大較可定者也。每章文氣，似直承接，蓋出結經家意。然其繼續相，亦略可尋攷，特無憑證；可隨宜觀之，而不得作定說耳。夫法華依信解品立五時（或曰有時、空時、非有非空時等者，時義非時候也），此但迦葉等四聖一類人之見；舍利弗、富樓那、阿難、已不必然，況一切人、天、神仙、聲聞、緣覺、菩薩哉？知佛說法有種種因緣（案四悉檀，世界悉檀或隨時轉，為人、對治及第一義，皆不局時），不拘定時之一法，而為淺深、大小、偏圓；則於本經說時，紛紛諍法華前後者，真無謂耳！

/KEPAN/丙　流變三疊

方位有十，流數有三。世間祇目東、西、南、北，上、下無位，中無定方。

四數必明，與世相涉，三四、四三，宛轉十二。流變三疊，一、十、百、千。總括始終，六根之中，各各功德有千二百。

夫三世、四方，故相乘而為十二。十世、十方，則成圓數，不得更有二之零數。且佛分明祇說三世，且簡除上、下、四維矣，何得亂引十方、十世釋哉。不悟此中佛本隨順世間所最明了言說，導令易解，故曰世間祇目東、西、南、北，四數必明。而六根功德亦非局定有千二百數，但明異生織妄所成六和合根，必局器界而墮數量，而依數量之理，用十二數增疊成千二百。判為三分，則一分為四百，而二分為八百，較論六根功德，或具或缺，取便言說而已。而十二數依三世、四方織成之，此為本數。其百二十及千二百，則但依此本數為進位耳（辟云一塵一葉，十家十里，數所依法，即是塵葉家里。世之與方，亦數所依法也。依十二為進位，則所取但清淨數量，無所依法），非要有數量所依之法也。試作一流變三疊一十百千圖明之：

┌─┬─────┬─────┬────────────────┐
││&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;      │&nbsp;&nbsp;&nbsp;&nbsp;&nbsp; 一一│依四&nbsp; 零數&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;      二&nbsp;&nbsp;&nbsp;&nbsp;&nbsp; 一位│
│流│<span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;      </span>│一疊&nbsp; 疊之│方三&nbsp; ─────────────┤
││&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;      │&nbsp;&nbsp;&nbsp;&nbsp;&nbsp; 流變│世數&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;      │
││&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;      │&nbsp;&nbsp;&nbsp;&nbsp;&nbsp; 成十│乘之&nbsp; 成數&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;      十&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; │
│├──┬──┴──┬──┴───────────&nbsp;&nbsp;&nbsp;&nbsp;&nbsp;      十位│
│變│<span>&nbsp;&nbsp;&nbsp;      </span>│&nbsp;&nbsp;&nbsp;&nbsp;&nbsp; 十十│依十&nbsp; 零數&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;      二十&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; │
││&nbsp;&nbsp;&nbsp;      │二疊&nbsp; 疊之│二數&nbsp; ────────────────┤
││&nbsp;&nbsp;&nbsp;      │&nbsp;&nbsp;&nbsp;&nbsp;&nbsp; 流變│進位&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;      &nbsp;&nbsp;&nbsp;&nbsp;&nbsp;&nbsp;&nbsp;&nbsp;│
││&nbsp;&nbsp;&nbsp;      │&nbsp;&nbsp;&nbsp;&nbsp;&nbsp; 成百│加之&nbsp; 成數&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;      百&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;      │
│三├──┴──┬──┴────────────<span>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;      </span>百位│
││&nbsp;&nbsp;&nbsp;&nbsp;      百百 │依百&nbsp; 零數&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;      二百&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;      │
││三疊 疊之      │二數&nbsp; ───────────────────┤
││&nbsp;&nbsp;&nbsp;&nbsp;      流變 │進位&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;      │
│疊│<span>&nbsp;&nbsp;&nbsp;&nbsp;      </span>成千 │加之&nbsp; 成數&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;      千&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;      千位│
└─┴─────┴──────────────────────┘

/KEPAN/丁　綰結解結

六結不同，一巾所造。第一第六，不成雜亂。則汝六根，亦復如是。畢竟同中生畢竟異。

諸結若存，是非蜂起，此結非彼，彼結非此。若結解除，則無彼此，尚不名一，六云何成？佛言：六解一亡，亦復如是。

若欲除結，當於結心。

六結同體，結不同時。則解結時云何同除？綰由次第，解亦次第。佛言：六根解除，亦復如是。

由一巾綰六結，解六結時即有此之四喻：一、取巾上六結數位，第二結位非第六結。喻六根雖由一心成，一心體既妄織成六結根，見不超色，聽不出聲，眼根非餘五根，乃至意根非餘五根，故畢竟同成畢竟異。此是立法喻之依者，正明在六解一亡也。二、取巾之一數、結之六數對勘，結之數位若存，不獨六結各住自之數位，彼此相非；亦復結住於六數位，非彼巾住於一數位（巾一數位非前第一第六數位，彼六結數從次第生，故曰第一乃至第六，此一巾數非次第生，故但六結對巾名一，非彼六結第一之一）。若將巾上六結一切解除，尚無結之六數位對巾名巾一數，況有六結各自住位數，而第一數非第餘數乎？喻對用中相背，六根畢竟六異。故名性中相知，心體畢竟一同。令悟六根織妄生起，知是妄結可解除耳。若六根既解除，則無復各各相異之六數；更對誰而名心體為一乎？此釋頌中六解一亦亡者。蓋心真如體，如實非一非異，一異自在也。若定一者，應不具足無量功德；亦應不能寄根明發，六根互用。若定異者，六和合根應非是結，不可離礙而成互用；且體相用應不圓融。故滅異而守一，是小乘所取涅槃耳。若復不從三無漏道修證，則無想天諸舜若多、及無色界諸空定天而已。故六位除，而先明一亦不立也。然此中正取六結喻六根，兼□取第一乃至第六數位上，不能彼此雜亂之義。以喻異生業繫受身，眼根在處，非餘五根在處；乃至意根亦然。眼根功用，不能作餘五根功用；乃至意根亦然。而無取乎次第綰生，次第解除，前後重疊義也。然本經自審觀煩惱根本，以旋銷六根，喻解六結者，已非一詞；而六解一亡，又正從唯汝六根言來。確是對解六根妄則亡一心真說者，則六結非喻六根而何哉！若非以六結數不可雜亂，喻六妄根六畢竟異，而結不定須六數者；復何為結不成七，亦不停五乎？故謂巾結非橫喻六根、及不拘定六數者，非也。三、取結之左右交綰相，喻塵所發識，根所取塵。而以結心（心訓當中）喻根、為識、塵媒，而居識、塵之間。明根、塵、識生死妄結，當從根以解也。此則不取六數，而兼為解結次第立依者。四、取巾上之結，次第綰生，是故解結亦須次第。兼□取第一乃至第若干之數位上，不能先後雜亂之義。喻六根中隨一深入，旋滅妄業，漸證真性之增進次位，不能躐等也。此釋頌中解結因次第者。而無取乎六數、與第一結第六結，及巾一結六、彼此是非義也。故謂六根非一解全解，須別別次第而解；及謂六結是豎喻一根中定有六重、所當漸次而解除之妄結。由是強配之為動結、靜結等，亦非也。案此章中，佛言六根解除（是總舉六根隨一深入而漸次一解全解，非謂先解一根而漸次再解一根，一根至六根盡也），亦復如是。此根初解，先得人空，空性圓明，成法解脫；解脫法已，俱空不生。則但三重層次，而無六數。且得人空，根結已解，不應仍名為結；而法解脫正是一亦亡耳。又案十卷，明五妄想成五陰元，重疊生起，因界淺深，生因識有，滅從色除。亦但五重層次而無六數。且識邊際湛入合湛，亦復非有六異結相。故知解結次第喻中，定不取六數，及以漸進一重為解一結也。說本經者，於此多不明了。蓋由未悟能喻之物雖一，取以為喻之事及所喻法，可不同耳。比若有一愚夫，喻之其蠢如牛；同時有一勇士，喻之其力如牛。能喻之牛雖一，取以為喻之事，一則在蠢，一則在力；所喻之人，一是愚夫，一是勇士。不應以能喻物同一牛故，責愚夫有勇士之力，執勇士同愚夫之蠢。明此，則可無疑乎此章一結巾而異喻矣。為佛綰為巾結，非第一綰成時立第一結標記，乃至第六綰時立第六結標記。縱立標記，去除標記，則失第一第六、彼此先後之異。結成不滅，何以結未總除，而彼此先後不能雜亂乎？若不發明此意，則六解一亡中，六結雖存，第一結可名第餘結。不應第六終非第一。則異生六根雖未解，亦應眼根能聽或嘗，而不成橫中彼此之異矣。在解結中亦可生從色有，滅從識除，而不成豎中前後之異矣。欲明斯義，今再圖以明之：

/TEXTC/<img border=0 width=400 height=756 src="./1066.files/image002.gif" v:shapes="_x0000_i1026">

然理則頓悟，乘悟併銷者，知本非結，知結可解，知今是結，知結須解。知解方法，知解層次，則結雖現存、而謂之結已解盡，可也。但結相實非因明了此理、而即滅除，故事非頓除也。是以佛告阿難，我已示汝劫波羅巾，何所不明！

偈曰：屑莫置眼，火不燒口，不濟而濟，懸磬待叩！
`);
</script>
