
<html>
<head>
<meta http-equiv=Content-Type content="text/html; charset=utf-8">
<title>楞嚴經通議卷九</title>
<link rel="stylesheet" href="../books/book.css">
</head>
<body lang=ZH-TW background="../books/textbackground.jpg" class="Normal" bgcolor="#ffffff">
<div class=bookClean style='layout-grid:18.0pt'> 
<p class=TITLE>楞嚴經通議卷九</p>
<LNSP></LNSP>
<p class=TEXT030C>明‧憨山大師著</p>
<LNSP></LNSP>
<p class=KEPAN>大佛頂如來密因修證了義諸菩薩萬行首楞嚴經通議卷九</p>
<p class=TEXT align=right>唐天竺沙門般剌密帝譯　</p>
<p class=TEXT align=right>烏萇國沙門彌伽釋迦譯語　</p>
<p class=TEXT align=right>菩薩戒弟子清河房融筆受　</p>
<p class=TEXT align=right>明南嶽沙門憨山釋德清述　</p>
<LNSP></LNSP>
<p class=KEPAN>二色界四禪天，分二：初列示當界因果之相，分四：初禪三天，分二：初列示其相，分三：初梵眾天：</p>
<LNSP></LNSP>
<p class=VERSE>阿難！世間一切所修心人不假禪那無有智慧，但能執身不行淫欲，若行若坐想念俱無，愛染不生無留欲界，是人應念身為梵侶，如是一類名梵眾天。</p>
<LNSP></LNSP>
<p class=TEXT>議曰：此下色界四禪十八梵天也！梵者：淨也！以此諸天不知真修無漏，但修欣厭禪，謂厭下苦、粗、障，欣上淨、妙、離，名欣厭定，以為正因；此經專依斷淫而為次第，未得真修，故云：不假禪那無有智慧，但能執身不行淫欲而已。若淫心不動，於一切時想念俱無，愛染不生，謂不起愛心，已伏欲界惑，故無留欲界。身為梵侶，名梵眾天，此梵民也！</p>
<LNSP></LNSP>
<p class=KEPAN>二梵輔天：</p>
<LNSP></LNSP>
<p class=VERSE>欲習既除，離欲心現，於諸律儀愛樂隨順，是人應時能行梵德，如是一類名梵輔天。</p>
<LNSP></LNSP>
<p class=TEXT>議曰：此初禪第二天也！愛染已斷，故云：欲習既除。初禪定心顯現，故云：離欲心現。此結上行也！於定共戒愛樂隨順，防護不失，淨戒成就，能輔梵主，名梵輔天，此梵臣也！此上二天修禪尚有尋伺。</p>
<LNSP></LNSP>
<p class=KEPAN>三大梵天：</p>
<LNSP></LNSP>
<p class=VERSE>身心妙圓，威儀不缺，清淨禁戒加以明悟，是人應時能統梵眾，為大梵王，如是一類名大梵天。</p>
<LNSP></LNSP>
<p class=TEXT>議曰：此初禪第三天也！禪觀轉勝，受生微妙，故云：妙圓。戒德已成，故云：威儀不缺。結上行也！定能發慧，故云：加以明悟。此則慧解超勝，故能統眾而為梵王。俱舍云：威德光明，獨一而住，無尋無伺，定力所感，劫成先來，外道不知遂執為常，謂能生人為世間主。</p>
<LNSP></LNSP>
<p class=KEPAN>三結示當天得名：</p>
<LNSP></LNSP>
<p class=VERSE>阿難！此三勝流一切苦惱所不能逼，雖非正修真三摩地，清淨心中諸漏不動，名為初禪。</p>
<LNSP></LNSP>
<p class=TEXT>議曰：此結得立初禪名也！已離欲界八苦，故云：苦不能逼。以欣厭伏惑，故云：非真三昧。已離欲染，故心清淨。已離欲散粗動，故云：諸漏不動。初禪論名離生喜樂地，初禪有五支：謂覺、觀、喜、樂、一心。以初心入禪名覺，細心分別禪味名觀，忻慶心生名喜，忻悅心生名樂，心與定一名一心。已離欲界雜惡，心得輕安，此初禪行相也！</p>
<LNSP></LNSP>
<p class=KEPAN>二二禪三天，分二：初列示其相，分三：初少光天：</p>
<LNSP></LNSP>
<p class=VERSE>阿難！其次梵天統攝梵人，圓滿梵行，澄心不動，寂湛生光，如是一類名少光天。</p>
<LNSP></LNSP>
<p class=TEXT>議曰：此二禪初天也！此天主梵，故云：統攝。具戒定慧，故云：圓滿梵行。結上行也！此天定心增明，故云：澄心不動。定光發越，故云：寂湛生光。此天已離覺觀，無有語言，但以定心發光，以光勝劣分位次。喜相初生，慧光初發，故名：少光。</p>
<LNSP></LNSP>
<p class=KEPAN>二無量光天：</p>
<LNSP></LNSP>
<p class=VERSE>光光相然照耀無盡，映十方界遍成琉璃，如是一類名無量光天。</p>
<LNSP></LNSP>
<p class=TEXT>議曰：此二禪第二天也！從前少光心光漸勝，故云：光光相然。以境隨光淨遍成琉璃，光隨定遍，名無量光。</p>
<LNSP></LNSP>
<p class=KEPAN>三光音天：</p>
<LNSP></LNSP>
<p class=VERSE>吸持圓光成就教體，發化清淨，應用無盡，如是一類名光音天。</p>
<LNSP></LNSP>
<p class=TEXT>議曰：此二禪第三天也！此天已離語言，光能說法，故云：吸持圓光以為教體。但見光明心即了悟，宣流淨行，故云：發化清淨。隨機開演，故云：應用無盡。以二禪無前五識，但用光明而為表詮，以光為音，名光音天。</p>
<LNSP></LNSP>
<p class=KEPAN>二結示當天得名：</p>
<LNSP></LNSP>
<p class=VERSE>阿難！此三勝流一切憂懸所不能逼，雖非正修真三摩地，清淨心中粗漏已伏，名為二禪。</p>
<LNSP></LNSP>
<p class=TEXT>議曰：此結得二禪天名也！已超欲界，故云：勝流。極喜調適，名定生喜樂地，故一切憂懸所不能逼。雖非真修，離欲心中欲染粗漏至此已伏，名為二禪。此天有四支：謂內淨、喜、樂、一心。以心無覺觀之渾濁故云內淨，忻心自慶名喜，恬然靜慮名樂，澄心不動名一心。</p>
<LNSP></LNSP>
<p class=KEPAN>三三禪三天，分二：初列示其相，分三：初少淨天：</p>
<LNSP></LNSP>
<p class=VERSE>阿難！如是天人圓光成音，披音露妙，發成精行，通寂滅樂，如是一類名少淨天。</p>
<LNSP></LNSP>
<p class=TEXT>議曰：此三禪初天也！圓光成音乃前天行相也！以光為教體，表詮妙理；今披光音顯發微妙，故云：露妙。以所顯理發為妙行，故云：發成精行。滅前喜相而生妙樂，故云：通寂滅樂。初入此定，故名為通。始得此樂，故名：少淨。</p>
<LNSP></LNSP>
<p class=KEPAN>二無量淨天：</p>
<LNSP></LNSP>
<p class=VERSE>淨空現前，引發無際，身心輕安成寂滅樂，如是一類名無量淨天。</p>
<LNSP></LNSP>
<p class=TEXT>議曰：此三禪第二天也！離諸喜動，不著樂相，故玼云：淨空現前。樂隨定遍，故云：引發無際。徹意地樂，故云：成寂滅樂；名無量淨天。</p>
<LNSP></LNSP>
<p class=KEPAN>三遍淨天：</p>
<LNSP></LNSP>
<p class=VERSE>世界、身心一切圓淨，淨德成就，勝託現前歸寂滅樂，如是一類名遍淨天。</p>
<LNSP></LNSP>
<p class=TEXT>議曰：此三禪第三天也！前雖徹意地樂，止在身心未名為遍；今則遍於依正，世界、身心無處不遍，故云：一切圓淨。殊勝妙樂以成淨德，故云：淨德成就。即此妙樂是所託處，已證此樂，故云：歸寂滅樂；名遍淨天。</p>
<LNSP></LNSP>
<p class=KEPAN>二結示當天得名：</p>
<LNSP></LNSP>
<p class=VERSE>阿難！此三勝流具大隨順，身心安隱得無量樂，雖非正得真三摩地，安隱心中歡喜畢具，名為三禪。</p>
<LNSP></LNSP>
<p class=TEXT>議曰：此結得三禪名也！已離憂喜，隨順勝定，故云：具大隨順。得無量樂隨順自在，樂極於此純一無雜，故名：畢具。故此三禪名離喜妙樂地，此有五支：謂捨、念、慧、樂、一心。捨二禪之喜名捨，愛念三禪名念，善巧解慧名慧，愛樂安快名樂，愛樂心息名一心。</p>
<LNSP></LNSP>
<p class=KEPAN>四四禪九天，分二：初列示當界因果之相，分二：初當界凡夫四天，分二：初列相，分二：初凡夫天，分三：初福生天：</p>
<LNSP></LNSP>
<p class=VERSE>阿難！復次天人不逼身心苦因已盡，樂非常住，久必壞生，苦樂二心俱時頓捨，粗重相滅，淨福性生，如是一類名福生天。</p>
<LNSP></LNSP>
<p class=TEXT>議曰：此四禪共有九天，今初天也！然此地本唯三天，於廣果中別開無想名外道天，其五不還天乃三果聖流所居又是一類，故有九天而分三種，其福生等三乃凡夫所感實報天也！復次下五句別前生後也！俱舍論說第四禪離八災患者：謂尋、伺、苦、樂、憂、喜及出、入息為八患也！又不為三災所動，故云：不動地。今云不逼，即離前位苦也！苦因下釋不逼之所以：謂尋、伺、憂、喜等是苦之因，今既離之，故無逼迫。樂非常住者別明樂支：前第三禪雖得徹意地樂，樂必有壞，故非常住。壞即成苦，故云：苦生。苦樂下正明此天苦樂俱捨，以一一地皆云厭下苦、粗、障，欣上妙、淨、離。厭下苦樂，故云：粗重相滅。欣上妙定，故云：淨福性生。以離下染，故云：淨福。</p>
<LNSP></LNSP>
<p class=KEPAN>二福愛天：</p>
<LNSP></LNSP>
<p class=VERSE>捨心圓融，勝解清淨，福無遮中得妙隨順窮未來際，如是一類名福愛天。</p>
<LNSP></LNSP>
<p class=TEXT>議曰：此四禪第二天也！以捨諸苦樂等法，唯一捨心與定心圓融，於捨心中決定忍可，不為異緣引轉，故云：勝解清淨。由勝解力於圓融定中愛樂隨順，得無留礙，受用無窮，故云：得妙隨順窮未來際。問：此有漏禪壽命有限，何得窮未來際耶？答：此約得定壽報長遠動經劫數，言窮未來非真無盡未來也！</p>
<LNSP></LNSP>
<p class=KEPAN>三廣果天：</p>
<LNSP></LNSP>
<p class=VERSE>阿難！從是天中有二岐路，若於先心無量淨光，福德圓明修證而住，如是一類名廣果天。</p>
<LNSP></LNSP>
<p class=TEXT>議曰：此四禪第三天也！於福愛天中分二岐路：一直往道即至廣果，二迂曲道即至無想；此標也！若於下釋相：若從發心以來不帶異計，直修根本四禪，離前地染，故云：無量淨光。備歷四位，至此福愛更增勝定，故云：福德圓明。廣德所感，名廣果天。</p>
<LNSP></LNSP>
<p class=KEPAN>次無想外道一天：</p>
<LNSP></LNSP>
<p class=VERSE>若於先心雙厭苦樂，精研捨心相續不斷，圓窮捨道，身心俱滅，心慮灰凝經五百劫，是人既以生滅為因，不能發明不生滅性，初半劫滅，後半劫生，如是一類名無想天。</p>
<LNSP></LNSP>
<p class=TEXT>議曰：此四禪第四無想天也！從福愛分出乃外道天，以修四禪帶有異計，故感報此天。由前欣厭不已，故云：精研捨心相續不斷。至福愛天遍窮捨道，故云：圓窮。捨心既亡，身心亦泯，故云：俱滅。計此無想為涅槃也！心慮下無想報也！無想天壽五百大劫。想心不行，故云：灰凝。是人下判成虛妄也！謂此天人初由不了不生滅心，唯以欣厭勞累，是以生滅為因也！但見六識暫爾不行，如冰夾魚，不知微細生滅，妄謂涅槃，故云：不能發明無生滅性。初半劫下釋彼報行相：準俱舍引婆沙論釋彼生死位中多劫有想，初生此天經於半劫始入無想異熟，名初半劫滅；至無常時從異熟出，最後半劫復有心生，後始方死，名後半劫生。中間一向無想，名無想天。</p>
<LNSP></LNSP>
<p class=KEPAN>次結名：</p>
<LNSP></LNSP>
<p class=VERSE>阿難！此四勝流一切世間諸苦樂境所不能動，雖非無為真不動地，有所得心，功用純熟，名為四禪。</p>
<LNSP></LNSP>
<p class=TEXT>議曰：此結得四禪四天名也！此天離八災患，勝前地故，名：不動地。以有劫數壽盡還捨，故云：非真不動。俱舍云：然彼器非常，情俱生滅。凡夫修定味著受生，名有所得。以定慧均等，能捨苦樂，名功用純熟。前三乃實報凡夫，此名外道天。</p>
<LNSP></LNSP>
<p class=KEPAN>次凡聖同居五天，分三：初總標因果總相：</p>
<LNSP></LNSP>
<p class=VERSE>阿難！此中復有五不還天，於下界中九品習氣俱時滅盡，苦樂雙亡，下無卜居，故於捨心眾同分中安立居處。</p>
<LNSP></LNSP>
<p class=TEXT>議曰：此標五不還天也！此五天乃三果聖人所居，不同凡外，故別列之，亦名五淨居，亦名五不還天。言下界等者：二乘斷三界九地思惑九九八十一品，成阿羅漢；今那含乃三果人，已斷三禪已下四地各九品惑。種、現俱無，名為滅盡。離欲界繫，故亡苦。離下三禪，故亡樂。已不續生，故下無卜居。此地名捨念清淨，故云：捨心同分中安立居處。</p>
<LNSP></LNSP>
<p class=KEPAN>二列示因果別相，分五：初無煩天：</p>
<LNSP></LNSP>
<p class=VERSE>阿難！苦樂兩滅，鬥心不交，如是一類名無煩天。</p>
<LNSP></LNSP>
<p class=KEPAN>二無熱天：</p>
<LNSP></LNSP>
<p class=VERSE>機括獨行，研交無地，如是一類名無熱天。</p>
<LNSP></LNSP>
<p class=TEXT>議曰：此不還五天中初二名也！前雖苦樂兩亡而欣厭尚存，待心未泯，今已滅對待，故云：鬥心不交。以有對待覺識煩動，無對待則無煩矣！微煩曰熱。唯一捨心，故云：獨行。對境亦泯，故云：研交無地。定障既寂，心得清涼，故云：無熱。</p>
<LNSP></LNSP>
<p class=KEPAN>三善見天：</p>
<LNSP></LNSP>
<p class=VERSE>十方世界妙見圓澄，更無塵象一切沉垢，如是一類名善見天。</p>
<LNSP></LNSP>
<p class=KEPAN>四善現天：</p>
<LNSP></LNSP>
<p class=VERSE>精見現前，陶鑄無礙，如是一類名善現天。</p>
<LNSP></LNSP>
<p class=TEXT>議曰：此五不還天中三、四天也！定慧圓明，故云：妙見圓澄。定慧障亡，更無塵象沉垢。捨心圓明，故名：善見。定慧功成，故云：精見現前。陶鎔習氣不為留礙，故云：陶鑄無礙；名善現天。</p>
<LNSP></LNSP>
<p class=KEPAN>五色究竟天：</p>
<LNSP></LNSP>
<p class=VERSE>究竟群幾，窮色性性，入無邊際，如是一類名色究竟天。</p>
<LNSP></LNSP>
<p class=TEXT>議曰：此五不還天中第五天也！窮究至極，故云：究竟。眾色極微，故云：群幾。色性性：色之體也！色以空為體，窮至色邊際即入虛空，故云：入無邊際。以究盡色際，名色究竟天。</p>
<LNSP></LNSP>
<p class=KEPAN>三結歎勝能：</p>
<LNSP></LNSP>
<p class=VERSE>阿難！此不還天，彼諸四禪四位天王獨有欽聞，不能知見，如今世間曠野深山聖道場地皆阿羅漢所住持故，世間粗人所不能見。</p>
<LNSP></LNSP>
<p class=KEPAN>次總結當界得名：</p>
<LNSP></LNSP>
<p class=VERSE>阿難！是十八天獨行無交，未盡形累，自此已還名為色界。</p>
<LNSP></LNSP>
<p class=TEXT>議曰：此結四禪天名也！梵語那含：此云不還。以是聖人所居，無漏定力殊勝，故四禪天王、有漏凡夫所不能見。此十八天超越欲染，一味定心，故云：獨行無交。尚有色礙，故云：未盡形累。</p>
<LNSP></LNSP>
<p class=KEPAN>三無色界四天，分二：初總示當界聖凡因果之相，分二：初列示，分二：初寄顯界外因果：</p>
<LNSP></LNSP>
<p class=VERSE>復次，阿難！從是有頂色邊際中，其間復有二種岐路，若於捨心發明智慧，慧光圓通便出塵界，成阿羅漢，入菩薩乘，如是一類名為迴心大阿羅漢。</p>
<LNSP></LNSP>
<p class=TEXT>議曰：此標無色界，從色界頂色究竟中分二岐路也！一迴心羅漢：即出界外；二不迴心者：即入空處。以四禪通修捨定，若於捨心發無漏智，頓斷上地三十六品俱生煩惱便證無學，仍又迴心向大乘道即不入空處，名大阿羅漢，蓋依色頂而修此定者也！</p>
<LNSP></LNSP>
<p class=KEPAN>二正示界內因果，分四：初空處：</p>
<LNSP></LNSP>
<p class=VERSE>若在捨心捨厭成就，覺身為礙銷礙入空，如是一類名為空處。</p>
<LNSP></LNSP>
<p class=TEXT>議曰：此標無色初天也！此四天人無業果色，有定果色，依正皆然，此乃定性聲聞與無想外道而來雜處，皆無色蘊，故名無色界。皆依偏空修道，初厭色依空、二厭空依識、三色空識等都滅而依識性、四依識性以滅研窮而不得真滅，是皆未出輪迴，不成聖道者也！前依捨心，捨已成就，但有色礙，故銷礙入空。此厭色依空，故名：空處。</p>
<LNSP></LNSP>
<p class=KEPAN>二識處：</p>
<LNSP></LNSP>
<p class=VERSE>諸礙既銷，無礙無滅，其中唯留阿賴耶識，全於末那半分微細，如是一類名為識處。</p>
<LNSP></LNSP>
<p class=TEXT>議曰：此四空第二天乃厭空依識者也！諸礙既銷：躡前空處也！無礙下：名破空入識也！銷礙入無，則不依色。無礙之無亦滅，故不依空。唯觀於識，故唯留賴耶。以末那為意根依內外門轉，緣色空識三，今六識已滅，故不緣色空；內緣八識見分為我，故半分微細。捨空依識，名為識處。</p>
<LNSP></LNSP>
<p class=KEPAN>三無所有處：</p>
<LNSP></LNSP>
<p class=VERSE>空色既亡，識心都滅，十方寂然迥無攸往，如是一類名無所有處。</p>
<LNSP></LNSP>
<p class=TEXT>議曰：此四空第三天也！前天雖亡空色而存識心，尚為所有；今識心亦滅，但依識性，故十方寂然迥無所有，名無所有處。以識性幽綿，行人至此以為極則，非真究竟，實生死本也！</p>
<LNSP></LNSP>
<p class=KEPAN>四非非想處：</p>
<LNSP></LNSP>
<p class=VERSE>識性不動以滅窮研，於無盡中發宣盡性，如存不存，若盡非盡，如是一類名為非想非非想處。</p>
<LNSP></LNSP>
<p class=TEXT>議曰：此四空第四天也！前未見識性尚有研窮，今識性不動，故滅研窮。依湛不搖處以為究竟，故云：於無盡中發宣盡性。識性現前，故如存。見相已泯，故不存。前七已銷，故若盡。無明未破，故非盡。以不存若盡，故非想。以如存非盡，故非非想也！</p>
<LNSP></LNSP>
<p class=KEPAN>次結屬，分四：初結屬界外聖人：</p>
<LNSP></LNSP>
<p class=VERSE>此等窮空不盡空理，從不還天聖道窮者，如是一類名不迴心鈍阿羅漢。</p>
<LNSP></LNSP>
<p class=KEPAN>二結屬界內外道：</p>
<LNSP></LNSP>
<p class=VERSE>若從無想諸外道天窮空不歸，迷漏無聞便入輪轉。</p>
<LNSP></LNSP>
<p class=TEXT>議曰：此總結名四空非真修也！此等天人雖欲窮空，但依欣厭，未盡真空之理，妄有取捨，故非真修。以此四天行人皆從色界五不還天并無想天而來，若從不還不能頓斷上惑，未出三界，仍依無漏智斷銷礙入空而生此天者，名不迴心鈍根那含，通稱羅漢也！若無想外道與廣果天人能窮空者，則來生此天；若窮空不能銷礙，是迷於有漏，無所見聞，於彼不來便入輪轉矣！不歸：不來也！舊引經論釋無想外道業盡必墮，是不來義也！</p>
<LNSP></LNSP>
<p class=KEPAN>三結屬實報凡夫：</p>
<LNSP></LNSP>
<p class=VERSE>阿難！是諸天上各各天人則是凡夫業果酬答，答盡入輪；</p>
<LNSP></LNSP>
<p class=KEPAN>四結屬寄位菩薩：</p>
<LNSP></LNSP>
<p class=VERSE>彼之天王即是菩薩遊三摩提，漸次增進，迴向聖倫所修行路。</p>
<LNSP></LNSP>
<p class=TEXT>議曰：此結顯聖凡之別也！其諸天天人皆凡夫業果酬答，報盡必墜；若諸天之王皆菩薩寄位遊戲，出入諸禪三昧，增進聖位，以入菩提路也！</p>
<LNSP></LNSP>
<p class=KEPAN>二別結當界得名：</p>
<LNSP></LNSP>
<p class=VERSE>阿難！是四空天身心滅盡，定性現前，無業果色，從此逮終，名無色界。</p>
<LNSP></LNSP>
<p class=TEXT>議曰：此結無色界也！此四空處色蘊既銷，妄想已滅，故云：身心滅盡。有定果色，名定性現前。無業果色，名無色界。</p>
<LNSP></LNSP>
<p class=KEPAN>次總結三界之因：</p>
<LNSP></LNSP>
<p class=VERSE>此皆不了妙覺明心，積妄發生妄有三界，中間妄隨七趣沉溺，補特伽羅各從其類。</p>
<LNSP></LNSP>
<p class=TEXT>議曰：此略結三界虛妄也！謂欲界已上由昔人中修因感果，但不了妙覺明心，雖欲修因，其實積妄發生，妄有三界之相，未得真修，報盡入輪，故妄隨七趣沉溺永在生死，故云：補特伽羅各從其類。梵語補特伽羅：此云數取趣。上明天趣竟。</p>
<LNSP></LNSP>
<p class=KEPAN>七示阿脩羅道因果之相，分二：初標名：</p>
<LNSP></LNSP>
<p class=VERSE>復次，阿難！是三界中復有四種阿脩羅類：</p>
<LNSP></LNSP>
<p class=KEPAN>次辯相，分四：初卵生鬼趣攝：</p>
<LNSP></LNSP>
<p class=VERSE>若於鬼道以護法力乘通入空，此阿脩羅從卵而生，鬼趣所攝。</p>
<LNSP></LNSP>
<p class=KEPAN>二胎生人趣攝：</p>
<LNSP></LNSP>
<p class=VERSE>若於天中降德貶墜，其所卜居鄰於日月，此阿脩羅從胎而出，人趣所攝。</p>
<LNSP></LNSP>
<p class=KEPAN>三化生天趣攝：</p>
<LNSP></LNSP>
<p class=VERSE>有脩羅王執持世界力洞無畏，能與梵王及天帝釋、四天爭權，此阿脩羅因變化有，天趣所攝。</p>
<LNSP></LNSP>
<p class=KEPAN>四溼生畜趣攝：</p>
<LNSP></LNSP>
<p class=VERSE>阿難！別有一分下劣脩羅，生大海心沉水穴口，旦遊虛空，暮歸水宿，此阿脩羅因溼氣有，畜生趣攝。</p>
<LNSP></LNSP>
<p class=TEXT>議曰：此阿脩羅道也！舊說非天，謂有天名而無天德，瞋習然也！判屬天趣，今經屬於四生，非獨天也！此言鬼趣所攝云從卵生，未詳所以。其與天爭權，華嚴云與帝釋戰，今云與梵王等，且上界無瞋、梵王無欲，何爭之有？此亦未詳。其畜生趣攝者，業報類也！</p>
<LNSP></LNSP>
<p class=KEPAN>次總結虛妄：</p>
<LNSP></LNSP>
<p class=VERSE>阿難！如是地獄、餓鬼、畜生、人及神仙、天洎脩羅，精研七趣皆是昏沉諸有為相，妄想受生，妄想隨業，於妙圓明無作本心皆如空華元無所著，但一虛妄更無根緒。</p>
<LNSP></LNSP>
<p class=TEXT>議曰：此總結七趣之狀以答問意也！七趣皆從無明發業所感，故云：昏沉諸有為相。生因業果皆由妄想，於妙明中本無所有，如空中華更無根緒。</p>
<LNSP></LNSP>
<p class=KEPAN>二結示迷悟因依，分二：初迷時妄有：</p>
<LNSP></LNSP>
<p class=VERSE>阿難！此等眾生不識本心，受此輪迴經無量劫，不得真淨，皆由隨順殺、盜、淫故；反此三種又則出生無殺、盜、淫，有名鬼倫，無名天趣，有無相傾起輪迴性。</p>
<LNSP></LNSP>
<p class=KEPAN>二悟後元空：</p>
<LNSP></LNSP>
<p class=VERSE>若得妙發三摩提者則妙常寂，有無二無，無二亦滅，尚無不殺、不偷、不淫，云何更隨殺、盜、淫事？</p>
<LNSP></LNSP>
<p class=TEXT>議曰：此結三界轉變之相。不識本心等：妄想受生也！隨順殺盜淫等：妄想隨業也！業因苦果有無相傾起輪迴性：所謂迷時三界有也！若得妙發三摩提等：返妄歸真也！以不識故沉生死，若妙發三昧，妙悟一心，頓證三德秘藏。妙、常、寂順次配般若、法身、解脫三德，一心之圓證也！有無二無，則非生死；無二亦滅，則非涅槃；此則妄因亦絕，妄業頓空，非此不足以絕輪迴也！</p>
<LNSP></LNSP>
<p class=KEPAN>三結答問意：</p>
<LNSP></LNSP>
<p class=VERSE>阿難！不斷三業各各有私，因各各私，眾私同分非無定處，自妄發生，生妄無因無可尋究；</p>
<LNSP></LNSP>
<p class=TEXT>議曰：此結答問意也！由前問云：為有定處？為復自然？彼彼發業各各私受；故此結云：以不斷殺、盜、淫三業，隨人別造，故云：各各有私。別業同受，故非無定處。妄元無因，故無可尋究。</p>
<LNSP></LNSP>
<p class=KEPAN>四誡勖真修：</p>
<LNSP></LNSP>
<p class=VERSE>汝勖修行欲得菩提要除三惑，不盡三惑，縱得神通皆是世間有為功用，習氣不滅落於魔道，雖欲除妄倍加虛偽，如來說為可哀憐者，汝妄自造，非菩提咎；</p>
<LNSP></LNSP>
<p class=KEPAN>五結指正說：</p>
<LNSP></LNSP>
<p class=VERSE>作是說者名為正說，若他說者即魔王說。</p>
<LNSP></LNSP>
<p class=TEXT>議曰：此結勸修也！前云三緣斷故，三因不生，則汝心中狂性自歇，歇即菩提；故云要除三惑等，言要必斷乃為真修也！由前問云：此道為復本來自有？為是眾生妄習生起？故此結云：汝妄自造，非菩提咎。</p>
<LNSP></LNSP>
<p class=TEXT>上精研七趣曲示迷中差別之相竟。</p>
<LNSP></LNSP>
<p class=KEPAN>二詳辯陰魔曲示悟中差別之相，分二：初示五陰魔事，分十二：初世尊無問自說：</p>
<LNSP></LNSP>
<p class=VERSE>即時，如來將罷法座，於師子床攬七寶几，迴紫金山再來□倚，普告大眾及阿難言：</p>
<LNSP></LNSP>
<p class=TEXT>議曰：此敘致，下詳辯陰魔以示悟中差別之相也！由初云諸修行人不能得成無上菩提，乃至別成聲聞、緣覺及成外道諸天魔王及魔眷屬，皆由不知二種根本錯亂修習；故一往開示真修行法，即以楞嚴大定通為五十五位真菩提路，乃顯正悟，而定中邪習邪悟猶未發明，故判前七趣，以明妄想是一而有七趣升沉之狀者，特顯迷中差別之相也！今此定中而有五十重陰魔者，正顯悟中差別之相也！前說定用直示真修，而三乘人未經邪悟故非所知，此是如來備歷境界，且微細魔事非一切智不能明了，亦無能問者，故無問自說。以前開示迷悟因果已圓，故將罷法座；有此未盡之意，故再□寶几普告大眾，此最上深慈為最後教誨也！</p>
<LNSP></LNSP>
<p class=KEPAN>二略示魔事因緣：</p>
<LNSP></LNSP>
<p class=VERSE>汝等有學、緣覺、聲聞，今日迴心趣大菩提無上妙覺，吾今已說真修行法，汝猶未識修奢摩他、毗婆舍那微細魔事，魔境現前汝不能識，洗心非正落於邪見，或汝陰魔、或復天魔、或著鬼神、或遭魑魅，心中不明認賊為子；又復於中得少為足，如第四禪無聞比丘妄言證聖，天報已畢，衰相現前，謗阿羅漢身遭後有，墮阿鼻獄；汝應諦聽！吾今為汝子細分別！阿難起立并其會中同有學者，歡喜頂禮，伏聽慈誨。</p>
<LNSP></LNSP>
<p class=TEXT>議曰：此略示魔事因緣也！諸三乘人迴心趣菩提者，如前已說真修行法矣！但禪定中微細魔事汝猶未識，故須詳辯以防邪悟也！若不說破，恐魔境現前，心中不明，錯認為真，如無聞比丘妄證謗法，自取地獄，故不得不為子細分別耳！</p>
<LNSP></LNSP>
<p class=KEPAN>三示迷悟之本：</p>
<LNSP></LNSP>
<p class=VERSE>佛告阿難及諸大眾：汝等當知有漏世界十二類生，本覺妙明覺圓心體與十方佛無二無別；由汝妄想迷理為咎，癡愛發生，生發遍迷故有空性，化迷不息有世界生，則此十方微塵國土非無漏者，皆是迷頑妄想安立。當知虛空生汝心內猶如片雲點太清裏，況諸世界在虛空耶？汝等一人發真歸元，此十方空皆悉銷殞，云何空中所有國土而不振裂？</p>
<LNSP></LNSP>
<p class=TEXT>議曰：將明動魔之由，先示一真為迷悟之本也！一真法界，心、佛、眾生三無差別，迷悟轉變不出此心，虛空、世界依之而立；心本妙明，良由一念無明妄想迷真背理，故癡愛發生，此言無明通為四惑之本也！生相既發則全體皆迷，故云：遍迷。空性依無明所變，所謂迷妄有虛空也！妄迷轉變而不已，故云：化迷不息有世界生；所謂結暗為色，依空立世界，是則十方國土皆依妄想安立也！真心至大，故虛空生於妙心如片雲點於太清眇乎小矣！況空中之世界豈不至微哉？故今行人發真歸元，無明一破則虛空銷殞，而空中國土無不振裂。魔以暗昧為體，世界為所依，今國土振裂而魔宮必隳，此實動魔之由也！</p>
<LNSP></LNSP>
<p class=KEPAN>四示動魔之由：</p>
<LNSP></LNSP>
<p class=VERSE>汝輩修禪飾三摩地，十方菩薩及諸無漏大羅漢心精通吻當處湛然，一切魔王及與鬼神諸凡夫天見其宮殿無故崩裂，大地振坼，水陸飛騰無不驚慴，凡夫昏暗不覺遷訛，彼等咸得五種神通，唯除漏盡，戀此塵勞，如何令汝摧裂其處？是故鬼神及諸天魔、魍魎妖精於三昧時僉來惱汝。</p>
<LNSP></LNSP>
<p class=TEXT>議曰：此言動魔致擾也！上云發真歸元則虛空銷殞，今修禪定乃歸元之行也！菩薩、羅漢與能修人心精通吻：謂妄想既破，心境一如，無生體露，故當處湛然；虛空銷殞而魔宮自振，此實動魔之由也！魔具五通有大神力，魔以害善得名，戀此欲境，豈肯甘心令汝破壞其處？是故於三昧中皆來惱汝，理必然也！</p>
<LNSP></LNSP>
<p class=KEPAN>五示悟則勝邪：</p>
<LNSP></LNSP>
<p class=VERSE>然彼諸魔雖有大怒，彼塵勞內、汝妙覺中如風吹光如刀斷水了不相觸，汝如沸湯、彼如堅冰，煖氣漸鄰不日銷殞，徒恃神力但為其客，成就破亂由汝心中五陰主人，主人若迷客得其便；當處禪那覺悟無惑，則彼魔事無奈汝何，陰銷入明，則彼群邪咸受幽氣，明能破暗近自銷殞，如何敢留擾亂禪定？</p>
<LNSP></LNSP>
<p class=KEPAN>六示迷則邪勝：</p>
<LNSP></LNSP>
<p class=VERSE>若不明悟被陰所迷，則汝阿難必為魔子，成就魔人；如摩登伽殊為眇劣，彼唯咒汝破佛律儀，八萬行中祇毀一戒，心清淨故尚未淪溺，此乃隳汝寶覺全身，如宰臣家忽逢籍沒，宛轉零落無可哀救。</p>
<LNSP></LNSP>
<p class=TEXT>議曰：此言邪不勝正也！魔依幽暗，定心虛明，故如吹光割水。明、暗二相了不相及，故了不相觸。明能破暗，如湯消冰。是從外來，故如客。邪不勝正，故不能破壞。以汝心迷，故彼得其便。但以禪那智照，則魔自不容。定力愈堅，則魔不能擾，以悟則勝邪。若汝陰自迷，故成就魔事，以迷則邪勝。且如摩登絕為眇劣，彼假咒力猶但毀一戒，況魔有大神力斷滅法身慧命、破法王家！固宜深防無令得便也！</p>
<LNSP></LNSP>
<p class=KEPAN>七正陳魔事，分五：初色陰，分三：初當陰未破：</p>
<LNSP></LNSP>
<p class=VERSE>阿難！當知汝坐道場銷落諸念，其念若盡，則諸離念一切精明，動靜不移，憶忘如一，當住此處入三摩提，如明目人處大幽暗，精性妙淨心未發光，此則名為色陰區宇；若目明朗，十方洞開無復幽暗，名色陰盡，是人則能超越劫濁，觀其所由，堅固妄想以為其本。</p>
<LNSP></LNSP>
<p class=TEXT>議曰：此示五陰迷悟之相以辯魔境也！魔以幽暗為性，陰以覆蔽為義；由迷一真而成色心五陰蓋覆真心，是通以覺場而變為魔窟也！是故眾生世界為魔所依，今若返妄歸真必銷此五陰身心，以復一真之覺體，是由一心迷悟，故魔、佛於是乎辯！今以觀照研窮，五陰將破未破之間，而陰境隨心轉變，以有積劫習氣化為種種境界，所謂化迷不息也！以唯心所現，故悟則無咎；以清淨心中纖塵不立，一念纔著便墮魔類矣！汝坐道場銷落諸念等者：乃初入禪觀照得力時也！當住此處入三摩地：是直心正念為定本也！即於定中如明目人處暗：正是色陰覆蔽之相。區：局也！宇：覆蔽也！若色陰盡則十方洞開，無復幽暗矣！前劫濁依色陰而有；劫者：時也！空為時初，為色之體；色陰一破則三際頓空，故能越劫濁。空晦暗中，結暗為色，故堅固妄想以為色本。</p>
<LNSP></LNSP>
<p class=KEPAN>二示定境差別向下十段：</p>
<LNSP></LNSP>
<p class=VERSE>阿難！當在此中精研妙明四大不織，少選之間身能出礙，此名精明流溢前境，斯但功用暫得如是，非為聖證，不作聖心名善境界，若作聖解即受群邪。</p>
<LNSP></LNSP>
<p class=TEXT>議曰：此色陰將破而有十重境界也！即前離念精明之中，以觀精研妙明心體，所有妄想融涉四大，故交織不散；今研心離色，妄想不行，故四大不織。少選：謂少時也！當此不織則四大各離，故身不拘心即能出礙，但是精明流溢前境，色陰實未破也！功用暫得如是耳！不作聖心則為功用善境，若作聖解即受魔氣耳！</p>
<LNSP></LNSP>
<p class=VERSE>阿難！復以此心精研妙明其身內徹，是人忽然於其身內拾出蟯蛔，身相宛然亦無傷毀，此名精明流溢形體，斯但精行暫得如是，非為聖證，不作聖心名善境界，若作聖解即受群邪。</p>
<LNSP></LNSP>
<p class=TEXT>議曰：此色陰第二境界也！復以前觀照精研心體，心光內徹，四大虛融洞然不礙，故於身中拾出蟯蛔而身相不毀；色陰雖未及破而色質已虛，此特精明流溢形體，暫時功用，非聖證也！</p>
<LNSP></LNSP>
<p class=VERSE>又以此心內外精研，其時魂、魄、意、志、精神除執受身，餘皆涉入互為賓主，忽於空中聞說法聲，或聞十方同敷密義，此名精魄遞相離合成就善種，暫得如是，非為聖證，不作聖心名善境界，若作聖解即受群邪。</p>
<LNSP></LNSP>
<p class=TEXT>議曰：此色陰第三境界也！阿賴耶識所執受四大之身而在五臟各有所主隨得其名，在肝曰魂、在肺曰魄、在脾曰意、在腎曰志、在心曰精神；今以觀照研窮，四大虛融，五臟亦化，魂魄無依，故離身涉入互為賓主也！由夙聞熏種子因定激發，遂託神魂現說法聲也！此乃精魂遞相離合，非聖證也！</p>
<LNSP></LNSP>
<p class=VERSE>又以此心澄露皎徹內光發明，十方遍作閻浮檀色，一切種類化為如來，於時忽見毗盧遮那踞天光臺千佛圍繞，百億國土及與蓮華俱時出現，此名心魂靈悟所染，心光研明照諸世界，暫得如是，非為聖證，不作聖心名善境界，若作聖解即受群邪。</p>
<LNSP></LNSP>
<p class=TEXT>議曰：此色陰第四境界也！以前觀心研窮，身心皎徹，色陰既融，心光發明，故現境界。十方下所現之相：以多生聞熏聖教，名言習氣被定激發，故見世界金色、化佛說法、蓮華等相。以所染善種習氣，故云：靈悟。以定力心光研窮明了照諸世界，暫得如是，非聖證也！</p>
<LNSP></LNSP>
<p class=VERSE>又以此心精研妙明觀察不停，抑按降伏制止超越，於時忽然十方虛空成七寶色、或百寶色，同時遍滿不相留礙，青黃赤白各各純現，此名抑按功力逾分，暫得如是，非為聖證，不作聖心名善境界，若作聖解即受群邪。</p>
<LNSP></LNSP>
<p class=TEXT>議曰：此色陰第五境界也！又以前定心精研妙明心體觀察不停，則忽然虛空成七寶色、五色純現者，是謂寶覺明心無明未盡，被定激發，故現斯相，此名功力逾分，暫得如是，非聖證也！</p>
<LNSP></LNSP>
<p class=VERSE>又以此心研究澄徹精光不亂，忽於夜半在暗室內見種種物不殊白晝，而暗室物亦不除滅，此名心細密澄其見所視洞幽，暫得如是，非為聖證，不作聖心名善境界，若作聖解即受群邪。</p>
<LNSP></LNSP>
<p class=TEXT>議曰：此色陰第六境界也！以前定心研究澄徹，精心發光，從定中發，故不動亂。於夜暗室見種種物，此非心光洞照，但是心細密澄其見，故視能洞幽，非聖證也！</p>
<LNSP></LNSP>
<p class=VERSE>又以此心圓入虛融，四體忽然同於草木，火燒刀斫曾無所覺，又則火光不能燒爇，縱割其肉猶如削木，此名塵併排四大性一向入純，暫得如是，非為聖證，不作聖心名善境界，若作聖解即受群邪。</p>
<LNSP></LNSP>
<p class=TEXT>議曰：此色陰第七境界也！前以定心虛融四大，今以觀心圓入虛融，又離於執受，故忽同草木無知，火燒刀割皆無所覺，此名排四大性純入虛融，暫得如是，非聖證也！</p>
<LNSP></LNSP>
<p class=VERSE>又以此心成就清淨淨心功極，忽見大地十方山河皆成佛國，具足七寶光明遍滿，又見恆沙諸佛如來遍滿空界樓殿華麗，下見地獄、上觀天宮得無障礙，此名欣厭凝想日深想久化成，非為聖證，不作聖心名善境界，若作聖解即受群邪。</p>
<LNSP></LNSP>
<p class=TEXT>議曰：此色陰第八境界也！以前定心研窮欣厭習氣內融，故成就清淨。內心既淨，外器虛明成七寶色，諸佛遍滿，地獄、天宮一時俱見得無障礙，此名欣厭凝想日深隨想化成，非聖證也！</p>
<LNSP></LNSP>
<p class=VERSE>又以此心研究深遠，忽於中夜遙見遠方市井街巷親族眷屬、或聞其語，此名迫心逼極飛出故多隔見，非為聖證，不作聖心名善境界，若作聖解即受群邪。</p>
<LNSP></LNSP>
<p class=TEXT>議曰：此色陰第九境界也！以前定心研窮深遠，以真心本遍，向為色礙故不遠見；今以定力精研，陰雖未破而心能遙遠見聞，親戚眷屬皆隨習現，此名迫心逼極飛出故多隔見，非聖證也！</p>
<LNSP></LNSP>
<p class=VERSE>又以此心研究精極，見善知識形體變移，少選無端種種遷改，此名邪心含受魑魅、或遭天魔入其心腹，無端說法通達妙義，非為聖證，不作聖心魔事銷歇，若作聖解即受群邪。</p>
<LNSP></LNSP>
<p class=TEXT>議曰：此色陰第十境界也！以前定心研究精極，由昔經邪師聞熏邪種，定研習變，故見善知識形體變幻；此由邪心含受邪魅、或天魔入心，無端說法，非聖證也！以定力愈深，故魔事益盛，故後四陰漸次深入，理固然也！</p>
<LNSP></LNSP>
<p class=KEPAN>三誡勖深防：</p>
<LNSP></LNSP>
<p class=VERSE>阿難！如是十種禪那現境皆是色陰用心交互，故現斯事，眾生頑迷不自忖量，逢此因緣迷不自識謂言登聖，大妄語成墮無間獄；汝等當依如來滅後，於末法中宣示斯義，無令天魔得其方便，保持覆護成無上道。</p>
<LNSP></LNSP>
<p class=TEXT>議曰：此結色陰將破十種禪那境界之相也！故總指云皆是色陰用心交互，若一念頓破根本無明，五陰齊銷則無此事。今次第研窮，習氣激發，故云：用心交互。若迷而不識便言證聖，墮大妄語；今令宣示覺知魔事，庶可保護成無上道也！</p>
<LNSP></LNSP>
<p class=KEPAN>二受陰，分三：初當陰未破：</p>
<LNSP></LNSP>
<p class=VERSE>阿難！彼善男子修三摩提，奢摩他中色陰盡者，見諸佛心如明鏡中顯現其像，若有所得而未能用，猶如魘人手足宛然見聞不惑，心觸客邪而不能動，此則名為受陰區宇；</p>
<LNSP></LNSP>
<p class=TEXT>議曰：此示受陰未破之相也！色陰盡者四大已銷，無復留礙，觀心增明，故諸佛心現於觀照之中如鏡現像；然佛心無相而見現像者，乃觀心所變緣影，非真心也！此有所得而未能用者，蓋有含受之執，故如魘人，是名受陰區宇也！</p>
<LNSP></LNSP>
<p class=VERSE>若魘咎歇其心離身，返觀其面，去住自由無復留礙，名受陰盡，是人則能超越見濁，觀其所由，虛明妄想以為其本。</p>
<LNSP></LNSP>
<p class=TEXT>議曰：此預示受陰盡相也！受盡則無執受，故心能離身。身在心中，故返觀己面。四大已銷無可執受，故無復留礙。見濁依受陰而有，以見有根身可受，領納執取，故為見濁，今受陰盡，故能超之。以含受虛明之相，故名：虛明妄想。</p>
<LNSP></LNSP>
<p class=KEPAN>二示定境差別向下十段：</p>
<LNSP></LNSP>
<p class=VERSE>阿難！彼善男子當在此中得大光耀，其心發明，內抑過分，忽於其處發無窮悲，如是乃至觀見蚊虻猶如赤子，心生憐愍不覺流淚，此名功用抑摧過越，悟則無咎，非為聖證，覺了不迷久自銷歇，若作聖解則有悲魔入其心腑，見人則悲啼泣無限，失於正受當從淪墜。</p>
<LNSP></LNSP>
<p class=TEXT>議曰：此受陰第一境界也！以前觀心研銷色陰，故其心發明。以見色銷而用心太急，內抑過分，故發無窮悲。此乃宿有悲種，今被觀力激發，故見蚊蚋猶如赤子。此乃功用抑摧太過，非聖證也！不悟其非則有悲魔入心，失正受矣！</p>
<LNSP></LNSP>
<p class=VERSE>阿難！又彼定中諸善男子見色陰銷，受陰明白，勝相現前感激過分，忽於其中生無限勇，其心猛利志齊諸佛，謂三僧祇一念能越，此名功用陵率過越，悟則無咎，非為聖證，覺了不迷久自銷歇，若作聖解則有狂魔入其心腑，見人則誇我慢無比，其心乃至上不見佛、下不見人，失於正受當從淪墜。</p>
<LNSP></LNSP>
<p class=TEXT>議曰：此受陰第二境界也！定中見色陰銷則受陰明白，見此勝相遂感激心生，若感激過分則於定中生大勇猛志齊諸佛，自謂三祇一念能超，此名功用陵率過越；陵：謂陵蔑；率：謂自強；非聖證也！不悟其非則狂魔入心，生大我慢。</p>
<LNSP></LNSP>
<p class=VERSE>又彼定中諸善男子見色陰銷，受陰明白，前無新證，歸失故居，智力衰微，入中隳地，迥無所見，心中忽然生大枯渴，於一切時沉憶不散，將此以為勤精進相，此名修心無慧自失，悟則無咎，非為聖證，若作聖解則有憶魔入其心腑，旦夕撮心懸在一處，失於正受當從淪墜。</p>
<LNSP></LNSP>
<p class=TEXT>議曰：此受陰第三境界也！受陰未盡，故無新證。色陰已盡，故歸失故居。當進退兩難之間，智力衰微，中道隳頹，心無所措，故生大枯渴。則以沉憶為精進相，此名無慧自失，非聖證也！不悟其非則憶魔入心，心如懸撮，失正受矣！</p>
<LNSP></LNSP>
<p class=VERSE>又彼定中諸善男子見色陰銷，受陰明白，慧力過定失於猛利，以諸勝性懷於心中，自心已疑是盧舍那，得少為足，此名用心亡失恆審溺於知見，悟則無咎，非為聖證，若作聖解則有下劣易知足魔入其心腑，見人自言我得無上第一義諦，失於正受當從淪墜。</p>
<LNSP></LNSP>
<p class=TEXT>議曰：此受陰第四境界也！慧力過定，失於猛利也！以發勝性，自心疑己是盧舍那，妄以為足更不前進，此名用心定少慧多，故失恆審溺於知見，非聖證也！不悟其非則有下劣易知足魔入其心腑，自言已得第一義諦，故參禪須要定慧均等乃善用其心。</p>
<LNSP></LNSP>
<p class=VERSE>又彼定中諸善男子見色陰銷，受陰明白，新證未獲，故心已亡，歷覽二際自生艱險，於心忽然生無盡憂，如坐鐵床、如飲毒藥，心不欲活，常求於人令害其命早取解脫，此名修行失於方便，悟則無咎，非為聖證，若作聖解則有一分常憂愁魔入其心腑，手執刀劍自割其肉欣其捨壽，或常憂愁走入山林不耐見人，失於正受當從淪墜。</p>
<LNSP></LNSP>
<p class=TEXT>議曰：此受陰第五境界也！當色銷、受明二際之間，已失前心，未獲新證，如履懸巖自生艱險，憂愁種子被定激發，忽生憂惱欲早解脫，此名修行失於方便，非聖證也！不悟其非則有常憂愁魔入其心腑，失正受矣！</p>
<LNSP></LNSP>
<p class=VERSE>又彼定中諸善男子見色陰銷，受陰明白，處清淨中心安隱後，忽然自有無限喜生，心中歡悅不能自止，此名輕安無慧自禁，悟則無咎，非為聖證，若作聖解則有一分好喜樂魔入其心腑，見人則笑，於衢路傍自歌自舞，自謂已得無礙解脫，失於正受當從淪墜。</p>
<LNSP></LNSP>
<p class=TEXT>議曰：此受陰第六境界也！定力研窮色銷、受明，故身心安隱。忽生歡喜自不能止，此名輕安無慧自持，非聖證也！不悟其非則喜樂魔入其心腑，此慧少定多不均之過也！</p>
<LNSP></LNSP>
<p class=VERSE>又彼定中諸善男子見色陰銷，受陰明白，自謂已足，忽有無端大我慢起，如是乃至慢與過慢及慢過慢、或增上慢、或卑劣慢一時俱發，心中尚輕十方如來，何況下位聲聞、緣覺！此名見勝無慧自救，悟則無咎，非為聖證，若作聖解則有一分大我慢魔入其心腑，不禮塔廟，摧毀經像，謂檀越言：此是金銅、或是土木，經是樹葉、或是毯華，肉身真常不自恭敬，卻崇土木實為顛倒。其深信者從其毀碎埋棄地中，疑誤眾生入無間獄，失於正受當從淪墜。</p>
<LNSP></LNSP>
<p class=TEXT>議曰：此受陰第七境界也！色銷、受明，定力研窮，激發慢習，故起諸慢；謂恃己陵他，高舉為性，通稱我慢。其慢有七：稱量自他，比校同德，但稱為慢；謂己獨勝，名過慢；於勝爭勝，名慢過慢；未得謂得，名增上慢；雖知卑劣，返顧自矜，名卑劣慢；斥毀經像，名邪慢；總由慢習而發也！故輕佛如來。此名見勝無慧自救，非聖證也！不悟其非則有大我慢魔入其心腑，失正受矣！</p>
<LNSP></LNSP>
<p class=VERSE>又彼定中諸善男子見色陰銷，受陰明白，於精明中圓悟精理，得大隨順，其心忽生無量輕安，己言成聖得大自在，此名因慧獲諸輕清，悟則無咎，非為聖證，若作聖解則有一分好輕清魔入其心腑，自謂滿足更不求進，此等多作無聞比丘，疑誤眾生墮阿鼻獄，失於正受當從淪墜。</p>
<LNSP></LNSP>
<p class=TEXT>議曰：此受陰第八境界也！以定研窮，受陰虛薄，定心精明，於此定中圓悟精理，理隨觀顯，受不能障，故云：得大隨順。身心調暢，故忽生輕安。將謂成聖得大自在，此名因慧獲諸輕清，非聖證也！不悟其非則有好輕清魔入其心腑，自謂滿足更不求進。無聞比丘：謂無多聞慧，不達禪支，妄生止足者也！</p>
<LNSP></LNSP>
<p class=VERSE>又彼定中諸善男子見色陰銷，受陰明白，於明悟中得虛明性，其中忽然歸向永滅，撥無因果一向入空，空心現前乃至心生長斷滅解，悟則無咎，非為聖證，若作聖解則有空魔入其心腑，乃謗持戒名為小乘，菩薩悟空有何持犯？其人常於信心檀越飲酒噉肉、廣行淫穢，因魔力故，攝其前人不生疑謗，鬼心久入，或食屎尿與酒肉等一種俱空，破佛律儀誤入人罪，失於正受當從淪墜。</p>
<LNSP></LNSP>
<p class=TEXT>議曰：此受陰第九境界也！因前定力，空慧現前，受陰將盡，得大明悟，忽起空見，故歸向永滅。撥無因果，遂生長斷滅見，非聖證也！不悟其非則有空魔入其心腑，遂謗持戒，破佛律儀；以由定力內激邪見、外引空魔，失於正受。</p>
<LNSP></LNSP>
<p class=VERSE>又彼定中諸善男子見色陰銷，受陰明白，味其虛明深入心骨，其心忽有無限愛生，愛極發狂便為貪欲，此名定境安順入心，無慧自持誤入諸欲，悟則無咎，非為聖證，若作聖解則有欲魔入其心腑，一向說欲為菩提道，化諸白衣平等行欲，其行淫者名持法子，神鬼力故，於末世中攝其凡愚其數至百，如是乃至一百、二百或五六百，多滿千萬，魔心生厭離其身體，威德既無陷於王難，疑誤眾生入無間獄，失於正受當從淪墜。</p>
<LNSP></LNSP>
<p class=TEXT>議曰：此受陰第十境界也！受陰將盡，內外虛明，以此虛明將為勝境，貪著生愛深入心骨，愛極發狂便為貪欲者，以定力激發貪習種子因而發狂，此名定境安順入心，以無慧照破遂誤入諸欲，非聖證也！不悟其非則有欲魔入心，欲鬼所攝廣行淫欲，及魔厭遭難必從淪墜。</p>
<LNSP></LNSP>
<p class=KEPAN>三誡勖深防：</p>
<LNSP></LNSP>
<p class=VERSE>阿難！如是十種禪那現境皆是受陰用心交互，故現斯事，眾生頑迷不自忖量，逢此因緣迷不自識謂言登聖，大妄語成墮無間獄；汝等亦當將如來語，於我滅後傳示末法，遍令眾生開悟斯義，無令天魔得其方便，保持覆護成無上道。</p>
<LNSP></LNSP>
<p class=TEXT>議曰：此誡勖深防也！以定力精研，無明未盡，習隨定現，故變現斯事。理智未分，故云：用心交互。迷而不識則墮大妄語，誡令將如來語宣示末法諸修禪者早悟其相，勿令天魔得其便也！</p>
<LNSP></LNSP>
<p class=KEPAN>三想陰，分三：初當陰未破：</p>
<LNSP></LNSP>
<p class=VERSE>阿難！彼善男子修三摩提受陰盡者雖未漏盡，心離其形如鳥出籠，已能成就從是凡身上歷菩薩六十聖位，得意生身隨往無礙，譬如有人熟寐寱言，是人雖則無別所知，其言已成音韻倫次，令不寐者咸悟其語，此則名為想陰區宇；</p>
<LNSP></LNSP>
<p class=TEXT>議曰：此言受盡、想現之相也！色、受二陰既破則心無留礙，故如鳥出籠。從是凡身上歷菩薩六十聖位者：如乾慧地欲愛乾枯，根境不偶，則能從是安立聖位；雖後三陰未破，而色、受已盡，離欲界繫，無明雖在，聖位可歷也！言六十者：連三漸次至妙覺也！得意生身：如羅漢山壁由之直度，如意速疾，故云無礙，非地上三種意生身也！以想陰未破，故如人熟寐寱言。以悟明圓理但未實證，故如言已成音。今參禪少有開悟，未得大徹，故但知解禪；聞者雖悟而己實未了，以落憶想窠臼乃想陰未破，正此類也！</p>
<LNSP></LNSP>
<p class=VERSE>若動念盡，浮想銷除，於覺明心如去塵垢，一倫生死首尾圓照，名想陰盡，是人則能超煩惱濁，觀其所由，融通妄想以為其本。</p>
<LNSP></LNSP>
<p class=TEXT>議曰：此預示想陰盡相也！想相為塵，識情為垢，故想銷如去塵垢。想銷、行現，故一倫生死首尾圓照。以煩惱濁依想陰而有，由妄想濁亂，故想陰銷則超煩惱濁。以想能融通，心生形取，故云：融通妄想。</p>
<LNSP></LNSP>
<p class=KEPAN>二示定境差別向下十段：</p>
<LNSP></LNSP>
<p class=VERSE>阿難！彼善男子受陰虛妙不遭邪慮，圓定發明，三摩地中心愛圓明，銳其精思貪求善巧，爾時天魔候得其便飛精附人口說經法，其人不覺是其魔著，自言謂得無上涅槃，來彼求巧善男子處敷座說法；其形斯須或作比丘令彼人見、或為帝釋、或為婦女、或比丘尼、或寢暗室身有光明，是人愚迷惑為菩薩，信其教化搖蕩其心，破佛律儀潛行貪欲，口中好言災祥變異，或言如來某處出世、或言劫火、或說刀兵恐怖於人，令其家資無故耗散；此名怪鬼年老成魔惱亂是人，厭足心生去彼人體，弟子與師俱陷王難，汝當先覺不入輪迴，迷惑不知墮無間獄。</p>
<LNSP></LNSP>
<p class=TEXT>議曰：此想陰第一境界也！受陰已盡，故不遭邪慮。謂已離前十種境界，故定力圓明。激發貪習，心愛圓明，故云：求巧，乃精銳其思貪求善巧。內心既著，故外魔得便，而飛精先附他人，來求巧人前說法，現種種相，求巧之人信為菩薩。口中好言者：乃所說之事也！此怪鬼本於貪習，因而附人，去則留難，覺則無咎。</p>
<LNSP></LNSP>
<p class=VERSE>阿難！又善男子受陰虛妙不遭邪慮，圓定發明，三摩地中心愛遊蕩，飛其精思貪求經歷，爾時天魔候得其便飛精附人口說經法，其人亦不覺知魔著，亦言自得無上涅槃，來彼求遊善男子處敷座說法；自形無變，其聽法者忽自見身坐寶蓮華，全體化成紫金光聚，一眾聽人各各如是得未曾有，是人愚迷惑為菩薩，淫逸其心，破佛律儀潛行貪欲，口中好言諸佛應世，某處某人當是某佛化身來此、某人即是某菩薩等來化人間，其人見故心生傾渴，邪見密興，種智銷滅；此名魃鬼年老成魔惱亂是人，厭足心生去彼人體，弟子與師俱陷王難，汝當先覺不入輪迴，迷惑不知墮無間獄。</p>
<LNSP></LNSP>
<p class=TEXT>議曰：此想陰第二境界也！定力研窮激發淫習，以淫心浩蕩動亂身心，故貪求經歷好行遊蕩。故魃鬼本於淫習，因而附人成就破壞也！</p>
<LNSP></LNSP>
<p class=VERSE>又善男子受陰虛妙不遭邪慮，圓定發明，三摩地中心愛綿吻，澄其精思貪求契合，爾時天魔候得其便飛精附人口說經法，其人實不覺知魔著，亦言自得無上涅槃，來彼求合善男子處敷座說法；其形及彼聽法之人外無遷變，令其聽者未聞法前心自開悟，念念移易，或得宿命、或有他心、或見地獄、或知人間好惡諸事、或口說偈、或自誦經，各各歡娛得未曾有，是人愚迷惑為菩薩，綿愛其心，破佛律儀潛行貪欲，口中好言佛有大小，某佛先佛、某佛後佛，其中亦有真佛、假佛、男佛、女佛，菩薩亦然，其人見故，洗滌本心易入邪悟；此名魅鬼年老成魔惱亂是人，厭足心生去彼人體，弟子與師俱陷王難，汝當先覺不入輪迴，迷惑不知墮無間獄。</p>
<LNSP></LNSP>
<p class=TEXT>議曰：此想陰第三境界也！定力研窮激發詐習，故心愛綿吻貪求契合，以詐偽欺人而欲求合。故魅鬼本於詐習，今年老成魔破壞定心。</p>
<LNSP></LNSP>
<p class=VERSE>又善男子受陰虛妙不遭邪慮，圓定發明，三摩地中心愛根本，窮覽物化性之終始，精爽其心貪求辨析，爾時天魔候得其便飛精附人口說經法，其人先不覺知魔著，亦言自得無上涅槃，來彼求元善男子處敷座說法；身有威神摧伏求者，令其座下雖未聞法自然心伏，是諸人等將佛涅槃菩提法身即是現前我肉身上，父父子子遞代相生即是法身常住不絕，都指現在即為佛國，無別淨居及金色相，其人信受亡失先心，身命歸依得未曾有，是等愚迷惑為菩薩，推究其心，破佛律儀潛行貪欲，口中好言眼耳鼻舌皆為淨土，男女二根即是菩提涅槃真處，彼無知者信是穢言；此名蠱毒魘勝惡鬼年老成魔惱亂是人，厭足心生去彼人體，弟子與師俱陷王難，汝當先覺不入輪迴，迷惑不知墮無間獄。</p>
<LNSP></LNSP>
<p class=TEXT>議曰：此想陰第四境界也！定力研窮，想陰漸銷，行陰將現，故定中愛窮根本，物化始終，貪求辨析。蠱毒惡鬼本乎怨習，以怨本深求，今附人壞定蓋有因也！</p>
<LNSP></LNSP>
<p class=VERSE>又善男子受陰虛妙不遭邪慮，圓定發明，三摩地中心愛懸應，周流精研貪求冥感，爾時天魔候得其便飛精附人口說經法，其人元不覺知魔著，亦言自得無上涅槃，來彼求應善男子處敷座說法；能令聽眾暫見其身如百千歲，心生愛染不能捨離，身為奴僕四事供養不覺疲勞，各各令其座下人心知是先師本善知識，別生法愛黏如膠漆得未曾有，是人愚迷惑為菩薩，親近其心，破佛律儀潛行貪欲，口中好言我於前世於某生中先度某人，當時是我妻妾兄弟今來相度，與汝相隨歸某世界供養某佛，或言別有大光明天佛於中住，一切如來所休居地，彼無知者信是虛誑遺失本心；此名厲鬼年老成魔惱亂是人，厭足心生去彼人體，弟子與師俱陷王難，汝當先覺不入輪迴，迷惑不知墮無間獄。</p>
<LNSP></LNSP>
<p class=TEXT>議曰：此想陰第五境界也！以圓定發明遂生懸應之心，故貪求冥感，引魔入心。厲鬼本於瞋習，雖與定境不類，附必有由。</p>
<LNSP></LNSP>
<p class=VERSE>又善男子受陰虛妙不遭邪慮，圓定發明，三摩地中心愛深入，剋己辛勤，樂處陰寂貪求靜謐，爾時天魔候得其便飛精附人口說經法，其人本不覺知魔著，亦言自得無上涅槃，來彼求陰善男子處敷座說法；令其聽人各知本業，或於其處語一人言汝今未死已作畜生，敕使一人於後踏尾，頓令其人起不能得，於是一眾傾心欽伏，有人起心已知其肇，佛律儀外重加精苦，誹謗比丘，罵詈徒眾，訐露人事不避譏嫌，口中好言未然禍福，及至其時毫髮無失；此大力鬼年老成魔惱亂是人，厭足心生去彼人體，弟子與師俱陷王難，汝當先覺不入輪迴，迷惑不知墮無間獄。</p>
<LNSP></LNSP>
<p class=TEXT>議曰：此想陰第六境界也！以定力漸深，故心愛深入。想陰煩動，今想漸銷，故樂處陰寂貪求靜謐。謐：深靜也！內興邪念則外魔潛興，故乘便附人。言大力鬼：即餓鬼也！本於慢習。</p>
<LNSP></LNSP>
<p class=VERSE>又善男子受陰虛妙不遭邪慮，圓定發明，三摩地中心愛知見，勤苦研尋貪求宿命，爾時天魔候得其便飛精附人口說經法，其人殊不覺知魔著，亦言自得無上涅槃，來彼求知善男子處敷座說法；是人無端於說法處得大寶珠，其魔或時化為畜生口銜其珠及雜珍寶、簡冊符牘諸奇異物，先授彼人後著其體，或誘聽人藏於地下有明月珠照耀其處，是諸聽者得未曾有，多食藥草不餐嘉饌，或時日餐一麻一麥，其形肥充魔力持故，誹謗比丘，罵詈徒眾，不避譏嫌，口中好言他方寶藏、十方聖賢潛匿之處，隨其後者往往見有奇異之人；此名山林土地城隍川嶽鬼神年老成魔，或有宣淫破佛戒律，與承事者潛行五欲，或有精進純食草木，無定行事惱亂是人，厭足心生去彼人體，弟子與師多陷王難，汝當先覺不入輪迴，迷惑不知墮無間獄。</p>
<LNSP></LNSP>
<p class=TEXT>議曰：此想陰第七境界也！以定中忽起一念好知見心，貪求宿命，故魔得其便；是皆妄有希求，忘失正行，故招魔擾，所謂忘失菩提心而修諸善根是謂魔業，皆此類也！山林等神本於誑習，遇幽成形名為魘鬼。</p>
<LNSP></LNSP>
<p class=VERSE>又善男子受陰虛妙不遭邪慮，圓定發明，三摩地中心愛神通種種變化，研究化元貪取神力，爾時天魔候得其便飛精附人口說經法，其人誠不覺知魔著，亦言自得無上涅槃，來彼求通善男子處敷座說法；是人或復手執火光，手撮其光分於所聽四眾頭上，是諸聽人頂上火光皆長數尺，亦無熱性曾不焚燒，或水上行如履平地、或於空中安坐不動、或入瓶內、或處囊中，越牖透垣曾無障礙，唯於刀兵不得自在，自言是佛，身著白衣受比丘禮，誹謗禪律，罵詈徒眾，訐露人事不避譏嫌，口中常說神通自在，或復令人傍見佛土，鬼力惑人非有真實，讚歎行淫，不毀粗行，將諸猥媟以為傳法；此名天地大力山精、海精、風精、河精、土精、一切草木積劫精魅，或復龍魅、或壽終仙再活為魅、或仙期終計年應死其形不化他怪所附，年老成魔惱亂是人，厭足心生去彼人體，弟子與師多陷王難，汝當先覺不入輪迴，迷惑不知墮無間獄。</p>
<LNSP></LNSP>
<p class=TEXT>議曰：此想陰第八境界也！以定中忽起愛神通心，貪取神力，故魔乘便附人以成破壞；因愛神通，故現神通之事。山精等本於見習，乃遇精成形，名魍魎鬼。</p>
<LNSP></LNSP>
<p class=VERSE>又善男子受陰虛妙不遭邪慮，圓定發明，三摩地中心愛入滅，研究化性貪求深空，爾時天魔候得其便飛精附人口說經法，其人終不覺知魔著，亦言自得無上涅槃，來彼求空善男子處敷座說法；於大眾內其形忽空眾無所見，還從虛空突然而出，存沒自在，或現其身洞如琉璃、或垂手足作栴檀氣、或大小便如厚石蜜，誹毀戒律輕賤出家，口中常說無因無果，一死永滅無復後身及諸凡聖，雖得空寂潛行貪欲，受其欲者亦得空心，撥無因果；此名日月薄蝕精氣、金玉芝草、麟鳳龜鶴經千萬年不死為靈出生國土，年老成魔惱亂是人，厭足心生去彼人體，弟子與師多陷王難，汝當先覺不入輪迴，迷惑不知墮無間獄。</p>
<LNSP></LNSP>
<p class=TEXT>議曰：此想陰第九境界也！以想陰漸破，行陰將現，故定中心愛入滅。以行陰為生基，故研究化性以貪求深空，故魔現空事以破壞之。休徵本於枉習貪明，今麟鳳瑞徵為靈，習使然也！</p>
<LNSP></LNSP>
<p class=VERSE>又善男子受陰虛妙不遭邪慮，圓定發明，三摩地中心愛長壽，辛苦研幾貪求永歲，棄分段生，頓希變易細相常住，爾時天魔候得其便飛精附人口說經法，其人竟不覺知魔著，亦言自得無上涅槃，來彼求生善男子處敷座說法；好言他方往還無滯，或經萬里瞬息再來，皆於彼方取得其物，或於一處在一宅中數步之間令其從東詣至西壁，是人急行累年不到，因此心信疑佛現前，口中常說十方眾生皆是吾子，我生諸佛、我出世界、我是元佛，出世自然不因修得；此名住世自在天魔使其眷屬，如遮文茶及四天王、毗舍童子未發心者，利其虛明食彼精氣，或不因師其修行人親自觀見稱執金剛與汝長命，現美女身盛行貪欲，未逾年歲肝腦枯竭，口兼獨言聽若妖魅，前人未詳多陷王難，未及遇刑先已乾死，惱亂彼人以至殂殞，汝當先覺不入輪迴，迷惑不知墮無間獄。</p>
<LNSP></LNSP>
<p class=TEXT>議曰：此想陰第十境界也！定中忽起愛長壽心，故貪求永歲。以離欲界分段而頓希變易：此妄想也！細相常住：以生滅細心為常住也！故魔得其便以破壞之！毗舍童子：即毗舍遮，食精氣鬼，遮文亦其類也！聽若妖魅，若：彼也！前人：所著之人也！</p>
<LNSP></LNSP>
<p class=KEPAN>三誡勖深防：</p>
<LNSP></LNSP>
<p class=VERSE>阿難！當知是十種魔於末世時在我法中出家修道，或附人體、或自現形，皆言已成正遍知覺，讚歎淫欲，破佛律儀，先惡魔師與魔弟子淫淫相傳，如是邪精魅其心腑，近則九生，多踰百世，令真修行總為魔眷，命終之後必為魔民，失正遍知墮無間獄；</p>
<LNSP></LNSP>
<p class=TEXT>議曰：此結想陰十種魔事也！昔佛住世，諸魔壞法，佛神力故皆不能壞，魔作誓言：我於如來滅後依教出家，破壞佛法。佛即墮淚曰：無奈汝何！譬如獅子身中蟲自食獅子身中肉，是知末世壞法比丘皆魔屬也！九生：九百年；正法一千年，此將盡時也！一世：三十年。百世：三千年。末法之初正魔強法弱之時也！</p>
<LNSP></LNSP>
<p class=VERSE>汝今未須先取寂滅，縱得無學，留願入彼末法之中起大慈悲，救度正心深信眾生，令不著魔得正知見，我今度汝已出生死，汝遵佛語名報佛恩。</p>
<LNSP></LNSP>
<p class=TEXT>議曰：此勸留願弘宣以救末法也！佛恩難報，假使頂戴塵劫身為床座皆不能報，若不弘法，畢竟無有可報恩者，故宣佛語名報佛恩。</p>
<LNSP></LNSP>
<p class=VERSE>阿難！如是十種禪那現境皆是想陰用心交互，故現斯事，眾生頑迷不自忖量，逢此因緣迷不自識謂言登聖，大妄語成墮無間獄，汝等必須將如來語，於我滅後傳示末法，遍令眾生開悟斯義，無令天魔得其方便，保持覆護得無上道。</p>
<LNSP></LNSP>
<p class=TEXT>議曰：此結魔由，叮嚀誡勖也！以遵奉佛言則不墮魔網，固宜弘宣以護行人也！</p>
<LNSP></LNSP>
</div>
<div class=endImage title="UTF-8 encoded"></div>
</html>

