<html>
<head>
<meta http-equiv=Content-Type content="text/html; charset=utf-8">
<link rel="stylesheet" href="../books/book.css">
<script src="../mybfnn.js"></script>
</head>

<script>
write1037(25, `
/KEPAN/觀世音菩薩普門品第二十五

一切眾生，因有惑業，始和合相續現種種報身之苦相。而與樂拔苦，為如來大慈大悲之本願，於是始有救諸苦難之如來事業發生。為救已發心持是經之眾生，則有陀羅尼品。為救未發心持是經之眾生，則有觀世音菩薩普門品。良以眾生遭遇災難，受諸苦惱，不易受持是經；若先有本品以為攝受，則可仗佛力，免苦難，終獲得持是經，故此品實為求持是經者之增上緣也。在稟命流通中為第三節，在全品經文中則居第二十五。

持經免難、為法力，稱菩薩名免難因得究竟不退轉，為菩薩護經之力，實即菩薩之救眾生諸難力。為明此力無上，故有此品。

本品所稱觀世音，義與楞嚴不同。楞嚴指因行而言：謂以所聞之音為所觀之境，不令心緣於境，而一一悉返於清淨如來藏心，此為以聞思修耳根圓通。蓋能返聞以聞於自性，則能聞之心，所聞之境悉皆銷落，心得自在，故楞嚴為就因行而名觀世音。本品所稱觀世音，則就果德而言：係以音字代表一切眾生煩惱、災難苦痛之聲與呼號求救之聲，菩薩以大悲願力，既嘗觀察眾生苦惱，遇有稱其名以求濟度者，菩薩以大悲之智觀照一切，即施救度，此正利他之妙用，故本品為就果德而名觀世音。又就果言之，十方三世諸佛，孰不以悲觀之智普照苦惱、拔濟有情？似無不可同名觀世音。但此菩薩以修耳根圓通之故，故獨擅此果德之名耳。音非僅口語之謂，眾生心內所默念者亦謂之音。蓋音乃為顯境、顯義之名體，而緣境之心、取義之念，凡動於中皆為心聲，為音之別相。如眾生真有迫切求救之動於中者，此即為菩薩悲智所觀之音，而菩薩亦無不悉知悉見加以濟度，此亦觀世音之義。

普門者、以菩薩現身遍於趣類，菩薩施教廣說諸法，非專用一門，故云普門。應以何法度脫者即為宣說何法，初不拘於一說，與藥王專教苦行、妙音專說法華者略異。

/TEXT339/丙三　救濟苦難力以流通
/TEXT339/丁一　救未發心除苦得樂
/TEXT339/戊一　問答名因
/TEXT339/己一　問觀世音之名因

/VERSE/爾時、無盡意菩薩即從座起，偏袒右肩，合掌向佛而作是言：『世尊！觀世音菩薩以何因緣名觀世音』？

無盡意者、以觀世音普門示現，即為無盡意之教化。蓋隨類應化，化化無盡，皆生於無盡之意；以意無盡故，化亦無盡。此即菩薩之大悲願力，所謂盡未來際，虛空有盡，願無窮盡也。又、無盡意之願力，佛佛皆同，惟此菩薩之無盡意最為殊勝，故以其德為名。觀世音菩薩普門品悲願之力，至無窮盡，即由無盡意菩薩發起之，宜矣。

/TEXT339/己二　答觀世音之字義
/TEXT339/庚一　觀聲救濟
/TEXT339/辛一　總標稱名脫苦

/VERSE/佛告無盡意菩薩：『善男子！若有無量百千萬億眾生受諸苦惱，聞是觀世音菩薩，一心稱名，觀世音菩薩即時觀其音聲皆得解脫。

所以名為觀世音者，以此菩薩能觀見世間一切眾生苦惱求救之音聲，施以救濟，令悉解脫；無能令此求救之音聲為菩薩觀見者，必由眾生一心稱名之所感召。蓋此名固為菩薩萬德之總持，而一心專念，即其所以能契於平等法性，而與佛之報身、化身相應也。然凡夫之心，居常散亂放逸，而於忽然之間能稱名至一心不亂者，往往皆由奇痛極苦之境界所逼迫而成。蓋眾生清淨之本心，原與佛心無二，本可心心相印，應而遂通。徒以貪、瞋、癡、妒、慢等諸煩惱之所覆障，致眾生真心汨沒不彰，去佛智心日益遙遠，而生佛感應之道遂幾乎絕矣。及眾生當極大危難時，苦痛既極，救援已窮，希望盡絕，愧悔懊喪之餘，所有一切妄心悉皆銷滅，而與佛無二之清淨本心又漸接近；以此淨心號救於佛，故此猛利之一心立顯有不可思議之力量，立通於不可思議之神明，即立獲不可思議之救度。又況所一心呼救之名，即為夙具悲願救諸苦難之觀世音菩薩，則機願相投，循聲拔濟，其感應之速，自非世間心量所可測度矣！中土及印度古今所記靈蹟甚多，要皆求救者一心哀切，斯無有不獲感應耳。故觀世音者，為菩薩果地利他功德之體，而名即因之以立也。

又、眾生音聲有二：一、苦惱音聲，二、因苦惱而求救之音聲。倘但有苦惱而不知求救，生佛之間即無濟度之緣，譬水不自清，月胡由現？若稱名求救，即可盡獲解脫。蓋菩薩慈悲之願，在在處處均與此相遭也。故亦名大慈大悲救苦救難觀世音菩薩。

/TEXT339/辛二　別顯稱名脫厄

/VERSE/『若有持是觀世音菩薩名者，設入大火火不能燒，由是菩薩威神力故。若為大水所漂，稱其名號即得淺處。若有百千萬億眾生，為求金、銀、琉璃、硨磲、瑪瑙、珊瑚、琥珀、真珠等寶入於大海，假使黑風吹其船舫，飄墮羅剎鬼國，其中若有乃至一人稱觀世音菩薩名者，是諸人等皆得解脫羅剎之難。以是因緣，名觀世音。

此釋稱名脫火水風三災。火水與風，皆器世間所起之災。火以熱為體，以燒為用。凡物及人，以體質之力不敵於火，故為所燒。今以稱名求救故，蒙菩薩神力加被，人雖入火而火至失其能燒之力。楞嚴所謂『性空真火、性火真空』，火不燒火，空不礙空，故不能燒。既受水漂，生命須臾，以稱名求救故，菩薩神力加被，卒以種種不可思議因緣令得救濟。蓋凡夫沈溺於愛河中，久為愛欲之水所漂沒，今既知一心稱念觀世音菩薩，則愛欲即可減少，慧命即自延長；慧命既自延長，則其果報主體之壽命，菩薩亦必滿其願欲而使獲延長也。尋常之風，未必為災，遇風於海則為災。凡以身入海而流轉於海中各處者，必由有所求，且盡由求財利；蓋名譽者，亦財利之別相也。海中事物之可求者極富，茲但舉七寶為例耳。羅剎國、食人惡鬼之集合處。黑風、黑色之風，起則昏闇；遭其摧蕩者，迷於去來，昧於升沈，懵於拔濟。眾生以貪求財利故，冒風波之險，幾至相率而墮於惡道之中。然以一人發心稱名求救，菩薩神力加被；卒得共免於難。蓋貪欲為本漂溺生死海之眾生，今因怖於生死，知一心稱名求救，則貪欲立自消殞。生後既免淪餓鬼之途，生前以神力加被故，自亦立免羅剎之難也。以上為稱名獲免火水風三災。更廣言之，火災能燒及初禪，水災能壞及二禪，風災能滅及三禪。是既在三禪下，終不免三災之苦危，雖一時稱名求救，獲倖免此人世之三災，然或不幸而瞬又遭遇，仍未能究竟脫苦。究竟脫苦之道奈何？即惟此稱念觀世音菩薩名之一法。應一心稱名，出聲稱名，默念稱名，常時稱名，畢生稱名，以之出三界、了生死，斯究竟脫於三災之厄矣。

/VERSE/『若復有人臨當被害，稱觀世音菩薩名者，彼所執刀杖尋段段壞而得解脫。若三千大千國土，滿中夜叉、羅剎欲來惱人，聞其稱觀世音菩薩名者，是諸惡鬼尚不能以惡眼視之，況復加害？設復有人，若有罪、若無罪，杻械、枷鎖檢繫其身，稱觀世音菩薩名者，皆悉斷壞，即得解脫。若三千大千國土滿中冤賊，有一商主將諸商人，齎持重寶，經過險路。其中一人作是唱言：「諸善男子！勿得恐怖！汝等應當一心稱觀世音菩薩名號，是菩薩能以無畏施於眾生。汝等若稱名者，於此冤賊當得解脫」。眾商人聞，俱發聲言：「南無觀世音菩薩」！稱其名故，即得解脫。

此釋稱名脫四雜災。一、脫刑罰災：或被官刑，或遇盜賊，以稱名求救故，菩薩神力加被，則刀杖斷壞。昔東魏孫敬德為盜劫掠，夢受救生觀世音經，誦滿千遍，臨刑刀折。其經奉敕寫布於世，是為高王觀世音經之緣起，即可為此節之佐證。一、脫非人災：夜叉、羅剎等惡鬼，本以害人為事。然十二類生之本性，無不以智為其心體。至遇一心稱觀世音名者，則與其根本智心相感召，彼後起之惡心，以神力攝持故可不期息而自息，故不復加害，亦不仇視。一、脫檢繫災：或有罪而當刑，或無罪而波及，均至械繫於獄。然苟知苦悔罪，能一心稱念觀世音名求救，神力加被，枷鎖即自斷壞。北史載盧景裕繫晉陽獄，至心誦經，枷鎖自脫。餘書載誦經械落因以蒙赦者，甚多。蓋因罪而繫獄，至因悔罪之故能一心稱念觀世音菩薩，則妄心既滅。罪業即亡，斯亦應赦而解脫之矣。一、脫冤賊災：冤賊、通指人及鬼神等眾欲來惱害者而言。眾生貪、瞋業重，故冤賊恆遍滿於大千世界。然以齎持重寶經過險路之少數商人，能一心稱名求救，即獲免於冤賊侵害之難。蓋神力加被，得使轉惡為善，既息其害人之心，并令不見為有可害之人矣。

/TEXT339/辛三　結告威神之大

/VERSE/『無盡意！觀世音菩薩摩訶薩威神之力，巍巍如是！

蓋稱名以語業成之，而菩薩有天耳通故，故能觀聲救濟如此。

/TEXT339/庚二　觀心救濟

/VERSE/『若有眾生多於淫欲，常念恭敬觀世音菩薩，便得離欲。若多瞋恚，常念恭敬觀世音菩薩，便得離瞋。若多愚癡，常念恭敬觀世音菩薩，便得離癡。無盡意！觀世音菩薩有如是等大威神力，多所饒益，是故眾生常應心念。

不修行者，往往以淫欲為可樂而不知其為苦，修行者則知淫欲為眾苦之因。以有淫欲，則不能逆生死流，不能斷輪迴根，不能離煩惱障，不能登清淨覺，故佛弟子以淫欲為世間最苦也。修行者既知淫欲為最苦，若不能攝制之，則應常念恭敬觀世音菩薩；蓋不僅口念稱名，仍當心存恭敬，以菩薩悲能拔苦、慈可與樂故也。且常念恭敬觀世音之心，即是常契於觀世音慈悲智慧之心，若更以淫欲心入於此心，則如春雪之入洪鑪矣。淫欲為三毒之首，故瞋恚、愚癡隨之以共同增長。若常念恭敬菩薩之慈悲，則瞋恚自息；常念恭敬菩薩之智慧，則愚癡自破。所謂常念恭敬者，悉屬意業，而菩薩有他心通，故能觀心救濟如此。

/TEXT339/庚三　觀色救濟

/VERSE/『若有女人，設欲求男，禮拜供養觀世音菩薩，便生福德智慧之男。設欲求女，便生端正有相之女，宿植德本，眾人愛敬。無盡意！觀世音菩薩有如是力。若有眾生恭敬禮拜觀世音菩薩，福不唐捐，是故眾生皆應受持觀世音菩薩名號。

禮拜、供養，為眾生身業恭敬。菩薩有天眼通，悉知悉見其心之所求，故為滿足其願欲如此。求男女者、舉此為例，略釋其義耳。唐、言空虛，捐、謂捐棄，言恭敬禮拜觀世音之福，必無空棄之理。

/VERSE/『無盡意！若有人受持六十二億恆河沙菩薩名字，復盡形供養飲食、衣服、臥具、醫藥，於汝意云何？是善男子、善女人功德多不』？無盡意言：『甚多！世尊』！佛言：『若復有人受持觀世音菩薩名號，乃至一時禮拜供養，是二人福正等無異，於百千萬億劫不可窮盡。無盡意！受持觀世音菩薩名號，得如是無量無邊福德之利』。

此校量功德勝劣。受持六十二億恆河沙菩薩名號，蓋逐取名相而稱，至受持觀世音菩薩名號者，則因憶念其利他之德，不得取著於名相，斯為無量名、無量相，故持之者功德無邊也。

/TEXT339/戊二　問答化行

/VERSE/無盡意菩薩白佛言：『世尊！觀世音菩薩，云何遊此娑婆世界？云何而為眾生說法？方便之力其事云何』？

無盡意前問觀世音菩薩名何由立，此則問其化何由行。意謂觀世音菩薩報身原在極樂世界，而垂形布化於此土，固如何也。

/VERSE/佛告無盡意菩薩：『善男子！若有國土眾生應以佛身得度者，觀世音菩薩即現佛身而為說法。應以辟支佛身得度者，即現辟支佛身而為說法。應以聲聞身得度者，即現聲聞身而為說法。應以梵王身得度者，即現梵王身而為說法。應以帝釋身得度者，即現帝釋身而為說法。應以自在天身得度者，即現自在天身而為說法。應以大自在天身得度者，即現大自在天身而為說法。應以天大將軍身得度者，即現天大將軍身而為說法。應以毗沙門身得度者，即現毗沙門身而為說法。應以小王身得度者，即現小王身而為說法。應以長者身得度者，即現長者身而為說法。應以居士身得度者，即現居士身而為說法。應以宰官身得度者，即現宰官身而為說法。應以婆羅門身得度者，即現婆羅門身而為說法。應以比丘、比丘尼、優婆塞、優婆夷身得度者，即現比丘、比丘尼、優婆塞、優婆夷身而為說法。應以長者、居士、宰官、婆羅門婦女身得度者，即現婦女身而為說法。應以童男、童女身得度者，即現童男、童女身而為說法。應以天、龍、夜叉、乾闥婆、阿修羅、迦樓羅、緊那羅、摩侯羅伽、人非人等身得度者，即皆現之而為說法。應以執金剛神得度者，即現執金剛神而為說法。

此釋化身說法。共十九種，分聖身、天身、人身、非人身、金剛神身數類。小王、即人中帝王，因不及轉輪王，故別言小。不在官位，鄉國矜式為長者。清心寡欲，抱道自守為居士。長者、居士、宰官、婆羅門婦女，謂為長者等家屬之婦女。童男女、即男女之幼者。執金剛神、即觀世音異相，為守護正法之神。觀世音示現非人身，所以密行教化，令早得脫於惡報之身。蓋說法不必盡以口語，或顯神通，或示威德，皆足令於見聞之下，默化潛移得早度脫也。

/VERSE/『無盡意！是觀世音菩薩成就如是功德，以種種形遊諸國土，度脫眾生，是故汝等應當一心供養觀世音菩薩。是觀世音菩薩摩訶薩，於怖畏急難之中，能施無畏，是故此娑婆世界皆號之為施無畏者』。

此總結勸持。能使眾生離於恐怖，為施無畏，故眾生亦以救苦救難頌觀世音之德，蓋有苦有難方有恐怖也。

/VERSE/無盡意菩薩白佛言：『世尊！我今當供養觀世音菩薩』。即解頸眾寶珠瓔珞，價直百千兩金而以與之。作是言：『仁者受此法施珍寶瓔珞』！時觀世音菩薩不肯受之。無盡意復白觀世音菩薩言：『仁者愍我等故，受此瓔珞』！爾時、佛告觀世音菩薩：『當愍此無盡意菩薩及四眾、天、龍、夜叉、乾闥婆、阿修羅、迦樓羅、緊那羅、摩侯羅伽、人非人等故受是瓔珞』！即時觀世音菩薩，愍諸四眾及於天、龍、人非人等，受其瓔珞，分作二分：一分奉釋迦牟尼佛，一分奉多寶佛塔。『無盡意！觀世音菩薩有如是自在神力，遊於娑婆世界』。

此釋奉獻結成。謂奉獻瓔珞以為供養，并結答行化娑婆之事也。受此法施，謂受此如法之施。菩薩受他供養，悉為憐愍眾生令種福田，若違斯義而取著於利養，即為不當受。觀世音菩薩初不肯受此瓔珞，即是此意。既受瓔珞，復作二分供難於佛，顯以一切所修福德迴向於佛，而不滯著於所住之境也。

/TEXT339/戊三　重頌問答名因
/TEXT339/己一　頌問名因

/VERSE/爾時、無盡意菩薩以偈問曰：『世尊妙相具，我今重問彼：佛子何因緣，名為觀世音』？

/TEXT339/己二　頌答名因
/TEXT339/庚一　總標許說

/VERSE/具足妙相尊，偈答無盡意：『汝聽觀音行，善應諸方所，弘誓深如海，歷劫不思議，侍多千億佛，發大清淨願。我為汝略說，聞名、及見身、心念不空過，能滅諸有苦。

「具足妙相尊，偈答無盡意」十字，若譯作長行文，為爾時世尊以偈答曰八字，則問答段落之起訖，較為明顯。今譯者并譯為頌文，殆取便誦讀之意乎！汝聽觀音行以下，始為佛之答詞。觀音行，即善應諸方、能滅諸苦之行。惟其觀世音聲，誓深願大，故能善應。觀世音威神之力，本來超過名相，故只可略說。但得聞其名號，見其化身，念其功德，皆可獲離苦得樂之果，故曰不空過。

/TEXT339/庚二　正答名因

/VERSE/『假使興害意，推落大火坑，念彼觀音力，火坑變成池。或漂流巨海，龍、魚、諸鬼難，念彼觀音力，波浪不能沒。

此頌免火水風三災。興害意、通指人、鬼而言。火坑變池，謂變熱惱為清涼。漂流巨海，兼顯水風二難。

/VERSE/『或在須彌峰，為人所推墮，念彼觀音力，如日虛空住。或被惡人逐，墮落金剛山，念彼觀音力，不能損一毛。

此頌免山難。被人自山推墮，時促勢危，忽念佛力求救，則心極猛利，故獲觀音拔濟。

/VERSE/『或值冤賊繞，各執刀加害，念彼觀音力，咸即起慈心。或遭王難苦，臨刑欲壽終，念彼觀音力，刀尋段段壞。

此頌免刀難。起慈心、謂冤賊轉暴為慈，忽不加害。

/VERSE/『或囚禁枷鎖，手足被杻械，念彼觀音力，釋然得解脫。

此頌免拘摯難。

/VERSE/『咒詛諸毒藥，所欲害身者，念彼觀音力，還著於本人。

此頌免詛毒難。咒詛、為人或鬼習惡鬼法以毒人者，如巫蠱等是。還著、謂自毒其身。此非念觀音之人求咒詛者之自傷，乃咒詛者不能毒人，還以自毒，由是遂不敢再起害人之心也。

/VERSE/『或遇惡羅剎、毒龍、諸鬼等，念彼觀音力，時悉不敢害。

此頌免非人難。

/VERSE/『若惡獸圍繞，利牙爪可怖，念彼觀音力，疾走無邊方。蚖蛇及蝮蠍，氣毒煙火然，念彼觀音力，尋聲自迴去。

此頌免惡獸難。尋聲自迴去，謂毒虫聞聲而自退也。

/VERSE/『雲雷鼓、掣電、降雹、澍大雨，念彼觀音力，應時得消散。

此頌免天災難。以上為三災七難。眾生猝遭此厄，迫無能逃，至心求救，此時凡情盡息，歸命極虔，是以能為夙具悲願之觀世音菩薩天眼、天耳所見聞，他心通所寂照，而以神力加被護持之，使獲安隱。然苟非平日早生淨信，夙切皈依，廣結佛國之因緣，勤除本身之業妄，亦豈易以倉猝稱名、臨時一念，便獲感通之效，立免惡報之加乎？故應於無災無難之時，即當常念恭敬觀世音菩薩之慈悲利他功德，息息持名，心心念德。并以觀世音救苦救難之慈心為心，悲願為願，而後始可永離於災難。即不幸偶有所遭，亦庶易得臨時之感應而獲濟於危乎！

/TEXT339/庚三　兼答化行

/VERSE/『眾生被困厄，無量苦逼身，觀音妙智力，能救世間苦。具足神通力，廣修智方便，十方諸國土，無剎不現身。種種諸惡趣──地獄、鬼、畜生，生、老、病、死苦，以漸悉令滅。

此頌現身滅苦。妙智、即由根本後得智所起之利他大悲方便智。以具此智，故有救世間苦之力。生老病死苦以漸悉令滅，謂并漸令解脫於生死輪迴之苦，使得涅槃，不僅救免其暫時之災難而已。

/TEXT339/庚四　歎德勸歸

/VERSE/『真觀、清淨觀、廣大智慧觀、悲觀、及慈觀，常願常瞻仰。

此頌五觀應常願仰。一、真觀，謂以妙智觀於真性，知自身、眾生身、一切身平等不二，此即同體大悲之所由起。二、清淨觀，謂觀於淨法，從本以來不與染法相應，遠離我、我所之二障。三、廣大智慧觀，以自心清淨故觀於真俗二諦之法，一一照了，無有遺漏。四、悲觀，觀於生佛同體，而悲眾生以惑業故不能免苦。五、慈觀，觀世音菩薩以悲願救苦，故常念給眾生以樂。以上五觀，眾生當常願行此并常瞻仰也。

/VERSE/『無垢清淨光，慧日破諸闇，能伏災風火，普明照世間。

此頌大智能滅災難。無垢清淨光，即智慧之光，能破諸闇。以先降伏本心之災──無明風、煩惱火等，故能以普遍光明之智，觀照世間一切眾生而加以救濟。

/VERSE/『悲體戒雷震，慈意妙大雲，澍甘露法雨，滅除煩惱燄。

此頌法施能除煩惱。以同體大悲之願力，興起一切戒法，如雷之始震。戒能滅一切惡，遍與眾生法樂，故如慈雲。戒能滋生一切善，故如露雨。如是，則煩惱熱燄可以銷除矣。

/VERSE/『諍訟經官處，怖畏軍陣中，念彼觀音力，眾冤悉退散。

此頌無畏施能除怖畏。諍訟、戰鬥，均可怖畏之事，觀世音菩薩本號為施無畏者，故至心敬念，得蒙加被，眾冤自然退散。

/VERSE/『妙音、觀世音、梵音、海潮音，勝彼世間音，是故須常念。

此頌觀世音須常持念。能觀世間音者，本為不可思議、不可測度之微妙性體，以此微妙性體能持音故，為眾音所從出故，故名妙音。而其大用所在，即觀眾音聲而施救濟，故名觀世音。以能觀之妙音及所觀求救之音悉清淨故，故名梵音。又此音使求救者當機獲益，應時解脫，如海能受而遍容，如潮有汎而應時，故曰海潮音。而皆為超出世間一切音之殊勝音，是故須常敬念此觀世音也。常念之道奈何？即先將本品所述菩薩之種種慈悲利他功德，悉體會明了於自心，更時時稱名而念，時時憶德而念，斯為真念觀世音菩薩者矣。

/VERSE/『念念勿生疑！觀世音淨聖，於苦惱、死厄，能為作依怙。具一切功德，慈眼視眾生，福聚海無量，是故應頂禮』。

此頌敬念能免苦厄。蓋所謂世者、即三災七難之世間相。觀、即上五觀。音、即上五音。如能常念不疑，則觀世音菩薩遂可於怖畏之中作依怙矣。以觀世音為福聚之海，其功德威神至無量也。

/TEXT339/戊四　持地讚歎

/VERSE/爾時、持地菩薩即從座起，前白佛言：『世尊！若有眾生聞是觀世音菩薩品自在之業、普門示現神通力者，當知是人功德不少』！

持地、菩薩之別名，如地為功德力用所持載之義。自在之業，謂觀世音菩薩三業神通之用，無障無礙，隨生示現，隨眾所求，能得自在。但聞此品所說神通力者功德即為不少，正顯能了解、能受持者，其受益為更多。故獲聞此品者，亟應未解求解，未行起行，方為不負持地菩薩之所咐囑耳。

/TEXT339/戊五　時眾獲益

/VERSE/佛說是普門品時，眾中八萬四千眾生，皆發無等等阿耨多羅三藐三菩提心。

此釋時眾獲益。無等等、謂真如性為絕對無等，而正遍覺則等於此無等之真如也。

`);
</script>
