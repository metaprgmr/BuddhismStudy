
<html>
<head>
<meta http-equiv=Content-Type content="text/html; charset=utf-8">
<link rel="stylesheet" href="../books/book.css">
<script src="../../../佛學基礎/《大佛頂首楞嚴經》/HaiRengKePan/verses.js"></script>
<script src="../mybfnn.js"></script>
</head>

<script>
write1875(1,
`
/TEXTC/<a#a01>楞嚴經講記序</a>
/TEXTC/<a#a02>釋題</a>
/TEXTC/<a#a03>卷第一</a>

/TEXT339:a01/楞嚴經講記序

楞嚴經十卷，古今版本多載：唐印度高僧，般剌密帝譯（註一）。烏萇國沙門彌伽釋迦譯語（註二）。前同中書門下平章事清河房融筆受（註三）。大概是：般剌密帝讀梵文，彌伽釋迦通梵文而善中文，由其譯梵文而為華語。房融則執筆書記，以其中文程度高，故隨寫隨加繕正，故文字優美，受古今人讚頌。民國以來，猶以歐陽漸居士一派學人，均疑為房融偽造；然房融文字雖好，幽深佛理，非其所長。

楞嚴經，起初在印度方面，以其為國寶，嚴禁外流。般剌密帝尊者，弘法願深。以為佛法重在流通，兩次冒險，思送中國，以求宏揚，不幸，皆為關卡查禁。尊者，費數年時間以蠅頭小字，書於腊紙之上，剖開腿瓜，藏於肉中，方得混過關卡而至廣東。訪得房融是中國高官而被貶謫者，又精於文藝，乃剖出與之。然經適血漬包裹，凝聚堅固，日夜愁嘆。其女問之，乃告以故。女曰：易耳，以人奶浸之，久而自溶。房融大喜，乃如法炮制，而經卷完整，乃請般剌密帝尊者主譯，而自負筆受之責（註四）。

楞嚴經傳至中國，註之者無慮數十百家。謗之者，雖眾喙紛紜，而劫火燒須彌，未損其一塵耳！

佛經中甚少感情語，惟楞嚴經一再用之，此為他經所無。楞嚴經第一卷：「爾時阿難，因乞食次，經歷婬室，遭大幻術，摩登伽女，以娑毗迦羅先梵天咒，攝入婬席，婬躬撫摩，將毀戒體……於時世尊，頂放百寶無畏光明……宣說神咒。敕文殊師利，將咒往護，惡咒消滅，提獎阿難，及摩登伽，歸來佛所。阿難見佛，頂禮悲泣……」「佛告阿難，汝我同氣，情均天倫……，是以渴仰，從佛剃落。」又云：「爾時阿難，在大眾中，即從座起，偏袒右肩，右膝著地，合掌恭敬，而白佛言：我是如來，最小之弟，蒙佛慈愛，雖今出家，猶恃憍怜，所以多聞，未得無漏……」。（下略）雖今出家，猶恃憍憐，可謂感情流露之極。

後此，受阿難請，釋尊放光動地，十方所有世界，微塵國土，諸大菩薩，皆住本國，合掌承聽。

「佛告阿難！一切眾生，從無始來，種種顛倒，業種自然，如惡叉聚，諸修行人，不能得成無上菩提，乃至別成聲聞，緣覺……。皆由不知二種根本，錯亂修習，猶如煮沙欲成嘉饌，縱經塵劫，終不能得。云何二種？阿難！一者、無始生死根本，則汝今與諸眾生，用攀緣心，為自性者；二者、無始菩提、涅槃，元清淨體，則汝今者，識精元明，能生諸緣，緣所遺者。由諸眾生，遺此本明，雖終日行，而不自覺，枉入諸趣。」

此下，則擊鐘，握拳，說五蘊、十二處、十八界，本非因緣，非自然性。阿難又問：蘊、處、界，皆非因緣、非自然性，云何二俱排遣？佛云：「汝元不知，如來藏中，性色真空，性空真色，清淨本然，周遍法界，隨眾生心，應所知量，循業發現；世間無知，惑為因緣及自然性。」富樓那又問，「清淨本然，云何忽生山河大地，諸有為相，次第遷流，終而復始。」又疑：「水火相違，空塞不通，云何皆遍？」

我讀楞嚴，至「本非因緣，非自然性」。自然性，是外道語，固是錯誤。因緣生法，大小乘經論無不言之。今佛此說，似富有革命性表達，深感疑惑。今請再讀下文，便知之矣。佛告富樓那言：「我今為汝大眾，宣勝義中真勝義性」，前為聲聞，權乘菩薩，亦曾數說因緣；今乃勝義諦中真勝義諦，故作是言。

勝義諦中真勝義諦者，乃性覺妙明，本覺明妙。猶華嚴經中一真法界，事理圓融，於一微塵，含十方國土。此下綰巾成結，顯六解一忘。二十五圓通。（五卷）文殊揀選圓通（六卷）戒定慧三決定義（六卷）。楞嚴神咒。乾慧地等四十四心（七卷）。五十種陰魔（十卷）。讀者依次讀去，當得益匪淺也。

海仁老法師，久住香港，為民國以來，講經大德。德行兼優，誨人無算。圓寂前將楞嚴經筆記交文珠整理出版，文珠亦忙人也，集眾務於一身，未能兼顧；惟因海公迭次入夢，逼不獲已，乃抽暇為之。今將完成付印，囑余為之序。余老矣，久不握筆，僅條其內容，俾讀者知其概略，序也云乎哉！

/TEXTR/中華民國七十一年六月八三老衲南亭於台北市華嚴蓮社　

（註一）般刺密帝、華言極量，中印度人。唐神龍元年，在廣州制止寺，譯首楞嚴經。

（註二）彌伽釋迦、譯白雲峰。高僧傳二曰：烏萇國沙門。

（註三）房融、唐洛陽人、房玄齡孫，中宗時武氏攬權，被貶廣州，嘗與天竺沙門般剌密帝，譯首楞嚴經，見佛教名人錄。

（註四）筆者聞此說，然未見其出處。今台南莫正熹居士，譯楞嚴為語體文，中載此說，故敢附記之，以見古人弘法心之深切。

/TEXT339:a02/大佛頂如來密因修證了義諸菩薩萬行首楞嚴經講記

/TEXTR/香港大嶼山海仁老法師主講　


今釋此經，謹依賢首，十門釋義：初、教起因緣，二、藏教所攝，三、義理淺深，四、教所被機，五、能詮教體，六、宗趣通局，七、修證階差，八、部類品會，九、總釋名題，十、別解經文。

/KEPAN/一、教起因緣

大智度論云：「如來以無量因緣，說摩訶般若。」然則，佛說本經，豈無因緣？今明教起因緣，有通有別；通則總括釋尊一代時教，其說法因緣有五。別則局限本經；佛說本經因緣有十。現先釋通因緣：

（一）法應爾故：謂法本如是，法華經云：「諸佛世尊，為一大事因緣故，出現於世；為欲令眾生，開示悟入佛知見故，出現於世。」又「諸佛本誓願，我所行佛道；普欲令眾生，應同得此道。」此道，即生佛體同之佛性，惜眾生迷而不覺，枉受輪轉；諸佛出世，無非為說此法，令眾生同悟共證，此法爾天然之理體而已。

（二）酬宿願故：佛於因中修菩薩道，雖發宏願，廣度眾生；但限於福慧，心有餘而力不足。今既成佛，福慧具足，正是轉法輪，酬宿願之時。

（三）順機感故：眾生本具佛性雖同，但迷來已久，值遇各殊；煩惱固有厚薄之分，智慧亦有深淺之別。諸佛說法，無非隨順眾生根機大小不一，故說頓說漸亦不等。

（四）利今後故：佛每會說法，當時聽眾，無不得益，謂之利今；佛滅度後，弟子結集流通，令末法眾生，若見若聞，均沾法益，是謂利後。本經阿難大眾，聞佛開示四科七大，無非藏性而大開圓解：「各各自知、心遍十方。」「悟知世間，諸所有物，皆即菩提，妙明元心」。及文殊菩薩，說圓通偈後，有十恆河沙眾生，得法眼淨，是名利今；流通分云：「佛滅度後，若有眾生，能誦此經，能持此咒，乃至如教行道，直至菩提，無諸乏少。」是名利後。

（五）治重病故：眾生之病，或因父母所生之色身，四大不調而生；或因無明煩惱，障蔽法身而起。前者屬於身病，世間藥物可醫；後者屬於心病，非出世佛法莫能根治。佛為無上大醫王，觀眾生苦惱——苦諦；為說苦因——集諦；示以離苦得樂之妙方——道諦；令依教修行，斷煩惱，證涅槃——滅諦。進而開權顯實，彈偏斥小，嘆大褒圓；令回小向大，直趣佛乘，斷無明，證法身，五住盡，二死亡，是名治重病。

以上五種，為佛說一代時教之總因緣，至於佛說本經因緣，分別有十：

（一）迷真性：真性即眾生本具之佛性，原無生滅去來，眾生迷故，起惑作業，以致流轉生死；佛愍其苦，秉同體大悲，倒駕慈航，隨流九界，非生示生，非滅示滅，以啟迷顯真。經云：「一切眾生，從無始來，生死相繼，皆由不知，常住真心，性淨明體；用諸妄想，此想不真，故受輪轉。」又「汝猶未明，一切浮塵，諸幻化相，當處出生，隨處滅盡；其性真為，妙覺明體」。又：「殊不能知，生滅去來，本如來藏。」此皆遣責阿難，迷惑真性，以是因緣，故說此經，破妄顯真，會四科七大無非藏性。使阿難大眾，及末法眾生，得悟真性。

（二）逐妄執：吾人內之身心，外之器界，無不唯心所現，如空花水月，本無實體。眾生迷而不知，隨逐妄想，執我執法；如阿難七番妄執，計心在內、在外、在中間，乃至推窮尋逐，名之為心。佛咄其非：「此是前塵，虛妄想相；惑汝真心。由汝無始，至於今生，認賊為子，失汝元常，故受輪轉」。以是因緣佛說本經，以破妄執。

（三）背真因；真因即無上菩提之因，無上菩提，元無生滅，若以生滅心求之，終不可得。經云：「若於因地，以生滅心，為本修因；而求佛果不生不滅，無有是處」，「因地不真，果招紆曲。」「汝今欲令，見聞覺知，遠契如來，常樂我淨；應當先擇死生根本。依不生滅，圓湛性成；以湛旋其虛妄滅生，復還元覺。得元覺明，無生滅性，為因地心，然後圓成，果地修證。」讀此可知，佛因眾生違背真因，故說此經。

（四）乖真修：稱性起修謂之真修。真因如種子，真修如人工護理。種子要真實，護理方法要正確，否則，縱經塵劫，亦難得良好之收獲。經云：「諸修行人，不成無上菩提，乃至別成，聲聞緣覺，諸天魔王，及魔眷屬；皆由不知，二種根本，錯亂修習，猶如煮沙，欲成嘉饌，縱經塵劫，終不能得。」因此，佛說本經，破識顯根，令捨攀緣，而獲真因；復示二種根本，使棄生滅，守真常，不致乖真修，入歧途。

（五）惑多聞：聞法不厭，學而不倦，謂之多聞。人能聞而思修，則多聞實為人道之本，證理之基，豈可厚非？奈阿難示同群迷，一向多聞，不務真修，遇境逢緣，難免墮落，經中當機曾多番自悔：「一向多聞，未全道力」。「所以多聞，未得無漏；不能折伏，娑毗羅咒，為彼所轉，溺於婬舍。」「今日乃知，雖有多聞，若不修行，與不聞等，如人說食，終不能飽。」佛亦多番斥責阿難，聞而不修，以致徒勞無功。經云：「是故汝今，雖得多聞，不成勝果」，「汝雖強記，但益多聞，於奢摩他，微密觀照，心猶未了。」「汝雖多聞如說藥人，真藥現前，不能分別，如來說為可憐愍者。」「汝雖憶持，十方如來，十二部經，清淨妙理，如恆河沙，只益戲論。汝雖談說，因緣自然，決定明了；人間稱汝，多聞第一。以此積劫多聞，不能免離摩登伽難。」「是故阿難，汝雖歷幼，憶持如來，秘密妙嚴：不如一日，修無漏業，遠離世間，憎愛二苦。」「汝學多聞，未盡諸漏，心中徒知，顛倒所因，真倒現前，汝不能識。」然後示其真修「將聞持佛佛，何不自聞聞。」「旋汝倒聞機，反聞聞自性，性成無上道。」此皆示其真修，令知多聞不修，難得實益。

（六）昧本行：前乖真修，通於一切學人，今昧本行，獨指阿難。阿難一向多聞，循聲流轉，佛欲令阿難，就路還家，無需改途易轍，故說本經：「汝但不循，動靜離合，恬變通塞，生滅明暗，如是十二，諸有為相；隨執一根，脫黏內伏，伏歸真元，發本明耀。」十二有為相中，以動靜居首，又擊鐘驗常，無非欲令阿難，反聞聞自性，以契其本行。惜阿難未會佛意，故有：「雖復悟知，一六亡義，然猶未達，圓通本根。」「惟垂如來，惠我秘密，成就如來，最後開示」之請。實昧本行。佛不得不敕二十五聖，各陳圓通，顯門門皆可入道。奈阿難未得圓自在慧，必須選擇一門深入，因再敕文殊：「汝今觀此二十五無學，諸大菩薩，及阿羅漢，各說最初成道方便，皆言修習，得真圓通。彼等修行，實無優劣，前後差別，我今欲令阿難開悟，二十五行，誰當其根；兼我滅後，此界眾生，入菩薩乘，求無上道，何方便門，得易成就？」文殊菩薩，密體佛意，選擇圓通本根，唯耳門聞性，是圓通常三真實。經云：「譬如人靜居，十方俱擊鼓，十處一時聞，此則圓真實。目非觀障外，口鼻亦復然，身以合方知，心念紛無緒；隔垣聽音響，遐邇俱可聞；五根所不齊，是則通真實。……聲無既無滅，聲有亦非生，生滅二圓離，是則常真實。」「誠如佛世尊，詢我諸方便，以救諸末劫，求出世間人，成就涅槃心，觀世音為最。」「堪以教阿難，及末劫沉淪，但以此根修，圓通超餘者，真實心如是。」由於阿難，昧於本行因緣，佛說此經，為選圓通，令從耳根深入，就路還家，直趣菩提。

（七）縱惡習：惡習指殺盜婬等十習因，能招致三惡道果，謂之惡習。眾生無始時來，順此惡習，放縱不羈，故隨業受報，墮三惡道。佛愍此輩，故說此經，示十習因，明六交報，教以四清淨明誨，令棄惡修善，超凡入聖。

（八）順劣習：眾生根性惡劣，急功好利，妄自夸大。今雖修行，劣習不改；故暫伏煩惱，時感輕安，即以為證得聖果，大妄語成，將墮無間。以此因緣，佛說此經，開示五十五位，真菩提路。令知聖凡，優劣淺深，勿循劣習，生增上慢，得小為足。

（九）迷漏無聞：迷漏即迷有漏天，作無為解。三界天仙，因不聞佛法，誤認天仙樂境，便是無為涅槃。因此佛說此經，詳示天仙之樂，皆業果酬答，暫得如是，報盡還來，散入諸趣，仍受生死。令捨有漏，進修無為。

（十）順邪惑：邪惑指定中魔境，惑人心性。諸修行人，無非志在出塵，奈因不明定境，唯心所現，非真實有，而妄生取捨，遂為魔所乘，塵不能出，反遭墮落。故佛無問自說，詳細開示，五十重禪定魔境，令修行人，降魔破陰，進趣菩提。

/KEPAN/二、藏教所攝

藏指三藏十二部；教指三時五教，或四時八教。佛說一代時教，不外三藏十二部。三藏即經律論：經詮定學；律詮戒學；論詮慧學。然亦有經詮律學：如梵網經，瓔珞經等。亦有論詮律學：如大乘起信論等。本經阿難請定，佛答以首楞嚴王大定。經中四重律儀及三漸次等，又涉律學。七番破妄，十番顯見，則屬論議。故知本經，正屬經藏，兼涉律論。

十二部是：「長行重頌兼授記，孤起無問而自說，因緣譬喻及本事，本生方廣未曾有，論議共成十二部」。

（一）長行：依能詮之文立名，宇數不等，在西土名散花說，中國謂之敘體文。本經十卷宏文，除第五第六卷中，少數偈頌外，餘皆長行。

（二）重頌：或隨方土所喜，或為後來者說，用一定字句之偈頌，重述長行所詮之義理，名重頌。如本經第五卷：「真性有為空，緣生故如幻」等。

（三）授記：記有善惡，佛為弟子，授記作佛，是善記。琉璃王誅釋種，佛記其七日，當墮地獄，是惡記。本經流通分：「若有眾生，能誦此經，能持此咒，如我廣說，窮劫不盡，依我言教，如教行道，直成菩提，無復魔業。」正是善記。

（四）孤起：雖亦偈頌，然詮義與前文異，名孤起頌，如金剛經：「一切有為法，如夢幻泡影，如露亦如電，應作如是觀」。又金光明經空品，及本經第二卷，阿難讚佛偈，第六卷選圓通根，前後文皆屬孤起。

（五）無問自說：其義奧妙，非凡小思慮所及，故佛不假他問而自說。如阿彌陀經，及本經五十重陰魔等。

（六）因緣：有二義，一是善惡因緣，如迦葉往昔，以紫金光，塗佛形像，生生世世，身常圓滿，獲紫金光，是善因緣。牛伺比丘因宿生輕弄沙門，世世生生，有牛伺病，是惡因緣。佛說善惡因緣，以警勵世人，令知因果，改往修來。二是一切法皆從因緣生。以上中下品十善因緣，生三善道；以上中下品十惡因緣，生三惡道。以知苦斷集，慕滅修道，四諦因緣，生聲聞乘。以順逆觀，十二因緣，生緣覺道。以修六度四攝因緣，生菩薩乘。以達萬法唯心，心外無法因緣，出生佛道。故佛說十法界因果、無不從因緣生。此限於權教，非本經所詮。

（七）譬喻：非借世間事相譬喻，無以了解佛法實相妙理。如華嚴經：「諸佛常清淨、究竟如虛空。」以虛空喻佛身，本經以衣裏明珠喻佛性。又以空華，喻世間諸法，皆屬譬喻。

（八）本事：謂本門修行事跡，如金光明經，流水長者子品，捨身品，是佛自說本因地中，行菩薩道之事。法華經，藥王菩薩品，本經二十五聖，各說因地修證，皆屬本事攝。

（九）本生：是說及佛與弟子等，本因地中，曾生何處，作何佛事。如須菩提云：「我曠劫來，心得無礙。自憶受生，如恆河沙，初在母胎，即知空寂。」舍利弗亦云：「我曠劫來，心見清淨。如是受生，如恆河沙，世出世間，種種變化，一見即通，獲無障礙。」

（十）方廣：方是佛教化眾生之方便，廣是佛所證之理體。又本經二十五聖，所修法門，是自行方便；觀音菩薩，三十二應，十四無畏，是化他方便。本經所顯，三如來藏，妙覺湛然，含吐十方，正是廣義。

（一一）未曾有：本經佛初說法，放光集眾，是未曾有「事」，本經所詮藏性，一心三諦，是未曾有「理」；毛端現剎，塵轉法輪，是未曾有「用」。若體若用，皆眾人向所不知，今日方得見聞，是名未曾有。

（一二）論議：佛與外道，時有所辯；或與教內弟子，辯論妙理，皆論議攝。本經七番破妄，十番顯見，及會四科，融七大，皆屬論議。准上可知，本經概括三藏十二部。

佛教傳入中國，歷代大德，依所宗經論，判立教義，以統一佛之一代時教，以判定當經所詮之類別。例如：

菩提流支法師，立一音教。謂：「佛以一音演說法、眾生隨類各得解」。「佛所說法，譬喻大雲，以一味雨，潤於人花，各得成實。」

晉慧遠法師，立頓漸二教。頓謂華嚴了義大教；漸指三乘共宗，漸次修證。

曇無懺法師，立半滿二教；半指小乘，但明人空，不明法空；但斷見思，未斷無明；但證小果，未證佛道。滿謂大乘，明二空、修三觀、斷三惑、度二死，自他兼利，乃至究竟成佛。

信行法師，立三一二教，三謂三乘，屬方便權教；一謂大乘，如法華：「十方佛土中，唯有一乘法。」屬於實教。

玄奘法師立三輪教：一轉法輪：佛初於鹿苑，三轉十二行法輪。二照法輪：佛於方等會上，彈偏斥小，嘆大褒圓，令回小向大。三持法輪：佛於法華涅槃，雙照雙遮，入於中道。

笈多法師立四教：一有相教，謂四阿含經等。二無相教，如諸般若。三同歸教，謂法華會三歸一。四常住教，謂涅槃經，廣談佛性常住。

賢首國師立三時五教：三時謂日出，日升，日落。日出時先照高山；如華嚴時，先照大機。日升時普照高山平地，喻阿含方等般若，三機普被。日落還照高原，喻法華涅槃時，仍照菩薩大機。五教，謂小、始、終、頓、圓。小教：是為人天、及愚法聲聞之小機，但說人空，不明法空。始教說諸法空，為般若空宗之始，亦名分教。廣談法相，為唯識相宗之始，二皆大乘之始故名始教。終謂楞伽、起信論，廣談法性常住，許一切眾生皆有佛性，皆當成佛；方盡大乘之極說，謂之終教，以其談理究竟，亦名實教。頓教不立漸次，唯辨真性，但離妄緣，即如如佛，如維摩經等。圓教顯一真法界，性海圓融，緣起無礙，如華嚴經：「一即一切，一切即一。」本經：「常住真心，性淨明體。」是終教義攝。「狂心頓歇，歇即菩提。」「如幻三摩提，彈指超無學。」是頓教義攝。「一為無量，無量為一。」「於一毛端現寶王剎，坐微塵裏轉大法輪。」是圓教義攝。

天台宗智者大師立五時八教：五時謂華嚴，阿含，方等，般若，法華，涅槃。八教謂頓、漸、秘密、不定，謂之化儀四教；藏、通、別、圓，謂之化法四教。

/KEPAN/三、義理淺深

佛經雖多，所詮義理，不外大小二乘。小乘經詮三法印：「諸行無常；諸法無我，涅槃寂靜。」或詮四法印：「諸行無常，諸法無我，諸行皆苦，涅槃寂靜。」凡作是說，皆名佛說，否則魔說，故名法印。至於大乘經典所詮，唯一實相印。實相，亦名真如，亦名佛性。圓覺經名「圓覺妙心」；華嚴經名：「一真法界」；般若經名：「實相般若」。淨名經名：「不二法門」。法華經名：「一乘實相」。本經名：「常住真心」，「妙真如性」，或「三如來藏」。經中會四科七大皆藏性；俱非世出世法故，名空如來藏；俱即世出世法故，名不空如來藏；離即離非，是即是非故，名空不空如來藏。空如來藏泯一切法；不空如來藏，立一切法；空不空如來藏，統一切法。故知本經所詮三如來藏，亦即圓融三諦理；一空一切空，俗中皆空，是圓融真諦。一假一切假，空中皆假，是圓融俗諦。一中一切中，真俗無不中，是圓融中諦理。此乃究竟之談，了義之說，故知本經詮義甚深，並非權小可比。

/KEPAN/四、教所被機

本經既詮圓教理，當被圓頓機。經中阿難所謂：「十方如來，得成菩提，妙奢摩他，三摩禪那，最初方便。」是圓融三觀。佛示其藏性，圓三諦理，正是圓頓之教；然則阿難，當屬圓頓之機。但經云：「如來今日普為此會，宣勝義中，真勝義性；令汝會中，定性聲聞，及諸一切，未得二空，迴向上乘，阿羅漢等，皆獲一乘，寂滅場地，真阿煉若，正修行處。」可知本經，教所被機，非獨被菩薩，亦兼化二乘。

/KEPAN/五、能詮教體

綜上已悉，本經所詮之理，及所被之機，然猶未知，能詮之教，以何為體。本經文殊菩薩答佛偈云：「我今啟如來，佛出娑婆界，此方真教體，清淨在音聞。」讀此可知。釋尊應化娑婆，實以音聲為教體。但音聲應概括名句文等。如佛說法，音聲固含名句文等義；佛滅度後，紙墨之教，亦無不含名句文。否則，徒有音聲，而無名句文，如世間風聲、水聲，尚不能詮理，云何能成教體？清涼大師，因立十種教體，此非初學要務，避繁不錄。

/KEPAN/六、宗趣通局

一經所宗名宗，宗之所歸名趣。宗是修行之指標，趣乃修成之果趣。賢首國師立宗有十：

（一）我法俱有宗：三界凡夫，內執身心為實我，外執器界為實法；物我既立，是非蜂起，貪瞋禍患，遂由是生。六祖云：「有我罪則生，忘我功德無比」信然。

（二）法有我無宗；小乘聖人，於五陰四大，求我了不可得，因悟我空；但仍執五陰四大為實法，故曰法有我無。

（三）法無去來宗：根性較前稍利者，不但了知五陰無我，且知五陰法中，過去已滅，未來未至，唯有現在，謂之法無去來。

（四）現通假實宗：知過去法不可得，未來法亦然，即使現在諸法，亦通假實。如六根六塵六識，是依五陰建立，但有假名，而無實體，唯五陰法實有。

（五）俗妄真實宗：謂三界生死諸法，是俗諦；出世涅槃，是真諦；俗諦生滅，虛妄不實；唯出世涅槃，方真實有。

（六）諸法但名宗：不惟俗諦虛妄，但有假名，即真諦亦然。生死涅槃，但有假名，而無實體。此宗通大小乘，為利根小乘入大乘之初門。

（七）三相空有宗：此依解深密經而立。三相謂：依他起，偏計執，圓成實。唯識宗立此為三性。謂色心二法，皆依他幻有，假而不實，故曰依他性空。眾生不解，橫起我法二執，名遍計執。若知依他幻有，遍計本空，一切法如空華水月，內無人我，外無諸法，二執不起，契證真如，名圓成實。此純屬大乘。

（八）真空絕相宗：謂心性妙理，一法不立，一塵不染，言語道斷，心行處滅，是名真空。無我人眾生壽者，法及非法是名絕相。此屬大乘，純顯般若，依楞伽及勝鬘等經而立。

（九）事理無礙宗：事謂十法界，一切名相，有生滅去來之法。理謂諸法本體，不生不滅之理。一切法本空，故事不礙理；體能隨緣，故理不礙事。此亦名藏性緣起宗：以藏性清淨本然，但能隨緣不變，不變隨緣。以隨緣不變故，事不礙理；以不變隨緣故，理不礙事。此屬大乘了義之教。

（十）圓融具德宗：承前事理無礙，故一即一切，一切即一，如帝網珠、互攝互融。如一室千燈，彼此無礙，是名圓融。此宗依華嚴大致而立，為十宗之最。

綜前十宗，初屬凡外所執。二至五宗，是小乘法。六宗通於大小乘，第七宗已去，純屬大乘。本經通則同具十宗；局則限於後四。如經中七趣升沉，五陰魔境中，前四十八種，屬我法俱有宗。聲聞緣覺，五不還天，及五陰魔境中後兩種，屬二至六宗。彌勒菩薩，修圓妙識心三昧，屬三相空有宗。七大文中，清淨本然，及空如來藏，一切俱非，妙性圓明，離一切相，是真空絕相宗。經中：「諸法所生，唯心所現」。是即理即事；「一切因果，世界微塵，因心成體」是即事即理。「虛妄有生，虛妄有滅」是真如隨緣，幻有十法界，即理不礙事；「生滅去來、本如來藏。」是真如隨緣不變，即事不礙理。「性色真空、性空真色」，是理事無礙；「離即離非、是即非即」是事理無礙。此皆屬於事理無礙宗。經中「小中現大，大中現小，毛端現剎，塵轉法輪。」又「十方虛空，滿足微塵，一一塵中，現十方界，現塵現界，不相留礙。」是顯圓融具德宗。今為初學，概括而論，本經以不生滅為本修因為宗；以圓滿菩提歸無所得為趣。

/KEPAN/七、修證階差

鍛煉薰陶謂之修，行成契理謂之證。修有正修邪修；證有分證滿證。經中四清淨明誨，三漸次，二十五行，壇場持咒等，皆正修；四禪八定中，除五不還天，五十重陰魔中，除後二種，皆是邪修。正修中復分真修與緣修。藏通二教，以及別教三十心，圓教十信，皆名緣修，以未見道故。別教十地，圓教十住已去，方名真修，以見道故。本經揀邪修顯正修，揀緣修顯真修。經云：「諸修行人，不能得成，無上菩提，乃至別成聲聞緣覺，諸天魔王。」諸天揀邪修，聲聞揀緣修。「得元明覺、無生滅性，為因地心，然後圓成，果地修證。」是顯正修真修。

藏教初二三果名分證，四果名滿證。通教見地已去，至菩薩地，共五位名分證，佛地為滿證。別教初地至等覺為分證，妙覺為滿證。圓教住行向四加行，十地，等覺，共四十五位，名分證，妙覺為滿證。若論究竟，藏通二教，唯有似證，尚無分證；別教唯有分證，而無滿證。唯獨圓教妙覺，方是滿證。本經「如是重重，單復十二，方盡妙覺，成無上道。」正是真修滿證。

/KEPAN/八、部類品會

部類有通有別，通則凡詮三身、三大、三諦，皆屬本經攝；皆與本經部類相似故。別則獨指首楞嚴王三昧經，與本經部類相同。本經不分品，且從始至終，俱在祇園，故不分會。

/TEXT339:a03/九、總釋名題

/KEPAN/大佛頂如來密因修證了義諸菩薩萬行首楞嚴經卷第一

今依天台宗，五重玄義，解釋經題。謂釋名，顯體，明宗，辨用，判教相。

（一）釋名：大佛頂如來密因修證了義諸菩薩萬行首楞嚴經，是一經之名題，為十卷宏文之綱要。如衣有領，舉領縷縷皆齊，如網之有綱，提綱眾目皆張。全經要義，盡攝於題，欲明經中要旨，須明經題之總綱。此題，乃結集經者，於佛自命五題中，擇其重要，取十九字，合成一題。前三字，是取自第一題「大佛頂悉怛多般怛囉無上寶印十方如來清淨海眼」中最初三字。以佛設教，固依此一心三大；佛所說法，亦顯此一心三諦；而修因證果，無非證此一心三德之理。故大佛頂三字，為顯密圓詮之所依，之所顯，之所歸，為一經之最要，萬行因是立，佛果由是成。故於第一題中，獨取大佛頂三字。中之八字，是取自第三題：「如來密因修證了義」。以此題為一經修因證果之必要，故全取不略。最後八字，取自第五題：「灌頂章句諸菩薩萬行首楞嚴」中，最後八字。以此題從宗用立名，具顯密二理，今略密存顯，故唯取後之八字。至於第二題「救護親因，度脫阿難及此會中性比丘尼得菩提心入遍知海。」但依用立，既狹且近，阿難登伽，固可攝入，諸菩薩中，菩提心入遍知海，亦可攝入首楞嚴中。以菩提心為所入，首楞嚴為能入，能所不二，故全略不取。第四題「大方廣妙蓮華王，十方佛母陀羅尼咒」雖具體宗用及顯密二詮，然義同大佛頂如來密因修證了義，蓋顯密同體，其用一如。故得以顯攝密略而不取。

大佛頂如來密因修證了義諸菩薩萬行首楞嚴等十九字，異於諸經，故名別題。經之一字，同於諸經，故名通題。諸經別名雖多，然古德判定，不出七種。謂人、法、喻、三單、三雙，具足一。單人立名：如佛說阿彌陀經。單法立名：如涅槃經。單喻立名：如寶積經。人法立名：如文殊般若經。人喻立名：如如來師子吼經。法喻立名：如妙法蓮華經。人法喻立名：如大方廣大方便一乘勝鬘獅子吼經。此外更有以處立名：如象頭精舍經、楞伽經等。亦有以人數立名：如千佛名經。以數法立名：如四十二章經，四諦經，五陰經，六度經等。本經則以人法立名，略兼於喻。人有因人果人，如來是果人；諸菩薩是因人。法有性法修法，及教理行果等法。大佛頂是性法；修證是修法；密因是理法；了義是教法；萬行是行法；首楞嚴是果法。且以佛頂喻藏性。故知本經，以人法立名，略兼於喻。

（二）顯體：體謂理體，本經所詮理體，即如來藏性。經云：「一切因果，世界微塵，因心成體。」又：「諸幻化相，當處出生，隨處滅盡，其性真為，妙覺明體。」據此可知，如來藏性，非但本經所詮之理體，亦為一切法之本體，人人本具之佛性。佛說此經，顯此體，旨在令人，自悟自證。利根者；狂心頓歇，歇即菩提；顛倒不生，斯則如來，真三摩地。鈍根之人，亦可漸修漸證，乃至究竟成佛。

（三）明宗：前顯體是約法身，今明宗則著重般若。般若有三：一實相般若，即法身；二觀照般若，即實智；三文字般若，即權智。本經之宗，屬於實智，以不分別之實智，與不生滅之理體相應，即名如來。若但隨分相應，是名菩薩。諸修行人，不知二種根本，錯亂修習，別成天魔外道，是全不相應；聲聞緣覺，是相似相應；以旋湛滅妄，以無生滅心為本修因，圓成果地修證，方名究竟相應。故知本經之宗，是以不生滅為本修因。

（四）辨用：用有宗用，用用之分；若以不生滅為本修因，是宗；則斷惑證真，圓滿菩提，歸無所得是用。本經由三漸次，歷位增進，十住以前，用在自行；行位已去，漸發利生妙用。如第四行「種類出生，窮未來際。」第六行「則於同中，顯現群異，一一異相，各各現同。」第七行「現塵現界，不相留礙。」第十行：「是諸菩薩，滿足神通，成佛事已，純潔真精，遠諸留患」。十行尚爾，況十向十地？華嚴經謂初地菩薩，能於百界，分身作佛。二地以上，後後勝於前前，乃至究竟妙覺，皆名宗用。成佛後從體起用，廣利群生是用；每會說法，皆令聞者，轉迷為悟，轉凡入聖是用用；本經會四科七大皆藏性，阿難及大眾，大開圓解：「悟得世間，諸所有物，皆即菩提，妙明元心。」又文殊菩薩，說圓偈後，法會大眾，遠塵離垢，得法眼淨。皆是用用。而用用中，有顯有密；法會大眾，得法眼淨是顯用，佛說神咒：「敕文殊將咒往護，提獎阿難，及摩登伽，歸來佛所。」是密用。

（五）判教相：古德云：詮理化物，名之謂教。今云：佛利生之方便，化物之權宜，名之為教。隋朝智者大師，修法華三昧，深入禪定，親見靈山一會，儼然未散。出定後說法，辯才無礙，將佛一代時教，判為五時八教。

佛初成道，十方菩薩，皆來雲集，佛為因中，同行大士，說一真法界，實相無相，名華嚴時。華嚴大教，詮理奧妙，在座聲聞，有耳不聞圓頓法，有眼不見舍那身，佛愍彼等，隱勝妙身，現比丘相，為鈍根者，轉生滅四諦法輪，說四阿含小教，名阿含時。佛因鈍根聲聞，依法修行，得小為足，保果不前；故假淨名大士，彈偏斥小，嘆大褒圓，令恥小慕大，名方等時。小果聲聞，雖密發大心，捨小向大，猶存法執，故佛為說般若，顯諸法空；令蕩障除執，名般若時。最後佛於法華會上，開權顯實，令會三歸一，普授眾記；再於涅槃經，廣談佛性常住，一切眾生，皆可作佛，是名法華涅槃時。

本經為阿難回小向大而說，故非華嚴時。阿含詮生滅四諦，說緣生性空；本經詮無作四諦，顯萬法唯心，四科七大皆藏性，故亦非阿含時。般若說諸法空；本經明離一切相，即一切法，故非般若。法華經：「十方佛土中，唯有一乘法，無二亦無三。」本經雖說二乘，違遠圓通，背涅槃城，但未廢權，故非法華時。四時不收，應歸方等。經云：「汝等聲聞，狹劣無識，不能通達，清淨實相。」又：「如我按指，海印發光；汝暫舉心，塵勞即起。由不勤求無上覺道，愛念小乘，得小為足。」此皆彈偏斥小，嘆大褒圓之說。

八教：謂頓、漸、秘密、不定，化儀四教；及藏、通、別、圓，化法四教。頓教中有部相之分：謂華嚴了義大教，令諸菩薩，頓解頓證是頓教部；修行不立階次，一超直入，縱然小乘，亦可初修，便證四果，無須經歷初二三果，是頓教相。漸教亦有部相之別：若以阿含為漸初，方等為漸中，般若為漸後，詮義由淺入深，如登高山，如入大海，從卑至高，由淺至深，名漸教部。若漸次修行，歷住行向地，位位深入，名漸教相。秘密亦分部教：一切陀羅尼咒，是秘密部，同於佛前聞法，由於根性不等，得益各異，互不相知，名秘密教。得益雖殊，彼此互知，名不定教。若頓若漸，若秘密若不定，皆無體用，但有化儀，名化儀四教。藏教以阿含為經藏，毗尼為律藏，阿毗曇為論藏；詮生滅四諦理：謂此是苦，逼迫性；此是集，招感性；此是滅，可證性；此是道，可修性。是有苦集可斷，有道可修，有涅槃可證。必以所修道法，滅除世間苦集二諦，而生起出世涅槃寂滅之法，謂之生滅四諦。正化二乘，傍教菩薩；三人同行，證果各殊，名藏教。通有二義：一指利根，通後別圓；鈍根通前藏教。二是共不共般若，通於三乘行人，詮無生四諦理：謂諸法緣生，當體即空；既無苦之逼迫相，亦無集之惑業相；五陰諸法，本自不生，今亦不滅；雖曰修道，然能修所修，同一真空，本無生滅，謂之無生四諦。正教菩薩，傍化二乘，三人同行，共證空理，名通教。別教之教、理、智、斷，行、位、因、果，既別於藏通，亦別於圓教，詮無量四諦理。謂苦有無量，二種生死不同故；集有無量，五住煩惱不同故；滅有無量，諸波羅蜜不同故；道有無量，恆沙佛法不同故；謂之無量四諦。純教菩薩，不兼二乘。別教行人，修次第三觀，先觀因緣即空，證真諦理；次觀因緣即假，證俗諦理；後觀因緣即中，證中道理。此隔歷三諦，次第修證，中道不具諸法，佛性超出二邊，故名但中。圓教詮法界圓融之理，以事理相即，五陰諸法無非藏性，故無苦可捨；塵勞妄想，本來清淨，故無集可斷；一色一香無非中道，故無道可修；煩惱即菩提，生死即涅槃，故無滅可證；謂之無作四諦。唯教利根菩薩，顯圓三諦理，圓修圓證，名圓教。前三皆權，唯此屬實，共名化法四教。

本經於化儀四教中；亦頓亦漸，亦秘密，亦不定。以其頓修頓證，一超直入，故屬頓教。以三漸次，歷位修證，屬漸教。道場神咒，是密教。法會大眾，獲法眼淨；唯性比丘尼，獨證阿羅漢道，是不定教。於化法四教中，定性聲聞，是藏教；香嚴迦葉等是通教；月光彌勒等是別教；本經所詮，教理行果，無一不是圓教。故知此經，具化儀四教，而於化法四教中，正屬圓教，兼攝藏通別三。

今釋別題，可分為三。初釋大佛頂，次釋如來密因修證了義，後釋諸菩薩萬行首楞嚴。

/VERSE/大佛頂

可約心法、佛法、及眾生法，分別釋之：

一約心法：大謂吾人本具之真心，體相用無一不大。經云：「一切因果，世界微塵，因心成體。」是體大；心性無形，清淨本然，周遍法界，是相大；世出世法，十界聖凡，皆隨心應量，循業發現，是用大。若依經義，大有十二：

（1）理大：謂眾生本具真如理體，豎窮橫遍謂之大。經云：「汝與眾生，亦復如是；寶覺真心，各各圓滿。」

（2）解大：經中阿難及大眾，悟後方知，一切世間，諸所有物，皆即菩提妙明元心。又了然自知，獲本妙心，常住不滅，又不歷僧祇獲法身，此皆解大。

（3）智大：依解起行，以如如智，照如如理，一如無二如。如經中：「我以妙明，不滅不生，合如來藏；而如來藏，唯妙覺明，圓照法界。」是智大。

（4）行大：以如如智照如如理，稱理起行，一一行中，具足無量行。如經云：「有三摩提，名大佛頂首楞嚴王具足萬行。」是行大。此行亦名法界行，普賢行，或如來行，亦即涅槃經所謂：「有一行名如來行」。

（5）證大：行成契理謂之證。本經中：「如是重重，單復十二，方盡妙覺，成無上道。」又：「圓滿菩提，歸無所得。」皆是證大。

（6）住大：證無上道，安住三德，自我受用，常樂我淨名住大。經云：「十方如來及諸菩薩，於其自住三摩地中。」能住於自受用三摩地中，名住大。

（7）感應大：佛居常寂光中，恆照法界，有機則應，無感不通；應以何身得度，即現何身而為說法。是感應大。

（8）神通大：佛將說法，每現瑞聚眾，本經佛從其面門放種種光，其光晃耀，如百千日，如是十方微塵國土，一時開現；佛之威神令諸世界，合成一界，其世界中諸大菩薩，合掌恭聽，是神通大。

（9）慈悲大：佛三業清淨，身輪現通，口輪說法，意輪鑒機，平等拔苦與樂。如觀音菩薩，上合十方諸佛本覺妙心，與諸如來同一慈力，名慈悲大。

（10）說法大：佛以四辯八音，演說妙法，如經云：「迦陵仙音，遍十方界。」名說法大。

（11）利益大：「佛以一音演說法，眾生隨類各得解。」大機獲大益，小機得小益；未信令信，信令增長。如經中：「一切普獲金剛三昧。」是利益大。

（12）眷屬大；因聞法得益，發願常隨佛學，如千二百阿羅漢，恆沙菩薩，來聚道場，名眷屬大。

十二大中，前六屬自受用境，後六屬他受用。若自若他，無不廣大無邊，不可限量，故依心法曰大。

梵語佛陀耶，譯名覺者，覺有本覺、始覺、及究竟覺。迦葉佛云：「一切眾生心清淨，從本無生無可滅。」本經亦云：「十方世界，十二類生，本覺妙明，覺緣心體，與十方佛，無二無別。」是名本覺。眾生雖具佛性，但因迷失已久，一向不知，今聞佛說，此精妙明，誠汝真性，始知；「我與如來，寶覺真心，無二圓滿。」是名始覺，亦即名字覺。據理起行，念念觀照，煩惱不起，名觀行覺。覺久功深，粗惑先斷，名相似覺，，由此加功，細惑分斷，分證法身，名隨分覺；從名字至分證，皆屬始覺。再由分證，無功用道，心心流入薩婆若海，常觀涅槃行道，斷最後一品生相無明，圓滿菩提歸無所得，名究竟覺。本覺即法身；始覺屬般若；究竟覺是解脫。三德不離一心，一心圓具三德。故約心法言，佛即眾生本具之三德，眾生本具之三德，亦即是佛。

頂是佛肉髻相中無見頂相，三十二相之一。佛初生時，嵐尼林神，為佛乳母，捧持諦觀，不見其頂；及佛成道，遊歷波羅奈國，東方應持菩薩，欲窮佛頂，上歷恆沙佛土，終不能見，故曰無見頂相。今約心法釋，頂有三義：一、最尊無上義，喻心性無上，佛證此心，為無上法王；眾生依此心修證，名第一般若。二、不可見義，喻眾生心，雖靈明照了，然求其形相，了不可得；金剛經：三世求心心不有。起信論：十方求心心亦無。二祖慧可，覓心了不可得。本經七番破妄，求心不可得；十番顯見，見無可見。經云：「若見是物，則汝亦可見吾之見；若同見者，名為見吾；吾不見時，何不見吾，不見之地。」三、放光現化義，本經佛頂放光，光現蓮花，花現化佛，宣說神咒，正顯心性妙用，不可思議。

般若為諸佛母，是最尊義，法身無相，是不可見義；解脫妙用，是故光現化義。實則，豈獨般若最尊，法身解脫無不最尊；何獨法身不可見，般若解脫，幾曾可見；何止解脫大用，放光應化，法身般若，皆可應化。三德之中，復具三德，微妙難思，若佛頂之不可見，故約心法，釋頂三義，即眾生本具一心三德。

本經處處，皆顯眾生心性，具大佛頂義。經云：「則知汝心，本妙明淨。」心性豎窮橫遍，包羅萬有，故曰本妙，即大義；心性靈明覺照，了了常知，故曰本明，即佛義；心性清淨本然，本無一物，故曰本淨，即頂義。又經中：「妙性圓明離諸名相，本來無有，世界眾生。」妙性即大義，圓明即佛義，離諸名相，即頂義。故知眾生心法，元即大佛頂義。

二約佛法：次約佛法釋大佛頂，其義有四：

（1）約事；事謂有形相，有生滅，有始終之現象。經中：「於是世尊，頂放百寶，無量光明，光中出生，千葉寶蓮，有佛化身，結跏趺坐，宣說神咒。」此即事相之大佛頂。佛因眾生，不知佛性本具，不假修成；故放光化佛，宣說神咒，以種種事相，顯法身天然，生佛同體，不假修證。

（2）約理：理是佛所證清淨法身。湛然周遍曰大，能證之般若，照一切時處曰佛，所證之解脫曰頂。經云：「淨極光通達，寂照含虛空。」含虛空名大，寂照名佛，淨極即頂。又：「我以妙明，不滅不生，合如來藏；而如來藏，唯妙覺明，圓照法界，是故於中，一為無量，無量為一。」妙明圓照，即般若德；所照法界，即法身德；一為無量，無量為一，即解脫德。故據理言，大佛頂即佛自證三德。

（3）約法：此法是佛自受用三昧。經云：「有三摩提，名大佛頂，首楞嚴王，具足萬行，十方如來，一門超出，妙莊嚴路。」又此法亦名佛母真三昧，即大義；亦名妙蓮華金剛王寶覺，即佛義；亦名最上第一義，即頂義。

（4）約喻：以佛所證三德，喻眾生本具佛性，不可以相見，以離一切故；不可以無相見，以一即一切故；不可以亦有相、亦無相見，以離即離非故，不可以非有相，非無相見，以是即非即故。由是可知，眾生本具佛性，離四句，絕百非。清淨本然是大義，靈照不昧是佛義；雙遮雙照，遮照同時，喻佛頂之不見，又能放光化佛是頂義。

三、約眾生法：眾生法雖多，不出色心二法。色謂地水火風空等五大，心謂根識二大；七大之相雖殊而體同一藏性。經云「殊不能知，生滅去來，本如來藏，常住妙明，不動周圓，妙真如性，性真常中，求於去來，迷悟生死，了不可得。」不動周圓，即大義，常住妙明即佛義，了不可得，即頂義。知眾生法即大佛頂義。

靈峰大師云：地獄法亦即大佛頂義，以地獄眾生，惑大故業大，業大故苦大，一人亦滿多人亦滿，是大義。惑業苦三，不出一心，心即佛義，地獄苦境來無所從，去無所至，是頂義。地獄眾生，尚具大佛頂法，況餘可知。

/VERSE/如來密因修證了義

釋此八字，可分四段。初釋如來，次釋密因，後釋修證及了義。今先釋如來，可約心法，佛法及眾生法釋。

一、約心法釋如來：則如來是眾生本具之真心；體無去來曰如，用有染淨曰來。本經顯見性不動，見無舒卷，見無生滅，見無增減，見無去來，乃至非因緣非自然，非和合非不和合，離一切相曰如，但體雖無生滅去來，而用有染淨，不妨捨生趣生，萬有繁興，故有十界生死涅槃曰來。若體若用，不離一心。以非離體有用，故清淨本然周遍法界；而能隨眾生心，應所知量，循業發現。以非離用有體，故諸法所生，唯心所現，一切因果，世界微塵因心成體。即體即用，故不變隨緣；即用即體，故隨緣不變。以不變隨緣，所以虛妄有生，虛妄有滅；以隨緣不變，所以生滅去來，本如來藏。據此，一切眾生，無非如來，故華嚴經云：「一切眾生，皆具如來，智慧德相。」可惜眾生迷而不覺，雖終日來而不能如；諸佛覺而不迷，即如即來，雖來亦如。

二、約佛法釋如來：此可以事、理、因、果及約教分別解釋。

（1）約事：事謂生滅去來諸法。釋尊應化人間，八相成道，十號具足，三十二相，八十種好，說法四十九年，談經三百餘會。化緣既畢，雙林入滅，此皆有史實可考證者。

（2）約理：理謂真如妙理。此理生佛體同，三世不遷，四相不改，曰如；理雖不變，用能隨緣，於無差別中，示現群異曰來。經云：「離一切相，即一切法」。離相是如，即法是來。

（3）約因：悟理起修、以不生不滅為本修因，但知修無可修，證無可證，謂之如；雖無修證，不妨稱性起修，謂之來。自名字位起，至等覺位止。皆修此理，是因中如來。

（4）約果：果謂佛果，佛果如來有三：一、梵語毗盧遮那，譯云遍一切時處，謂真如妙理，猶如虛空，遍一切時處。如金剛經，所謂來無所從，去無所住，是法身如來。二、梵語盧舍那，譯云淨滿，謂行圓惑淨，智慧圓滿。如本經所云：「明極即如來！」是報身如來。三、釋迦牟尼，譯能仁寂默，能仁是慈悲，寂默謂智慧，悲智雙運，倒駕慈航，隨流九界，應機說法。如本經云：「自覺已圓，能覺他者，如來應世。是應身如來。又本經：「如是重重，單復十二，方盡妙覺，成無上道。」無上道是所譯之理，即法身如來；能證此理者即報身如來；依理起用是應身如來。此皆果上如來。

（5）約教：教有藏通別圓，若謂三祇修福慧，百劫種相好，菩提樹下成道，青草為座；轉生滅四諦法輪，是藏教如來。若機緣成熟，以一念相應慧，斷餘殘習，七寶菩提樹下成道，天衣為座；轉無生四諦法輪，是通教如來。若修次第三觀，先空次假後中，斷十二品無明，於蓮華台藏世界，七寶菩提樹下，坐大寶華王座，現圓滿報身；轉無量四諦法輪，是別教如來。若修一心三觀，斷四十二品無明，三覺圓，萬德備，登涅槃山頂，以虛空為座，成清淨法身；為利根菩薩，轉無作四諦法輪，是圓教如來。本經詮三如來藏圓三諦理，所談皆無作四諦，於四教中，屬圓教如來。

三、約眾生法釋如來：眾生法不外七大，本經七大中，一一皆言清淨本然，周遍法界，隨眾生心，應所知量，循業發現。清淨本然是如，循業發現是來。又云：「性色真空，性空真色。」性空是如，真色是來。

今題中如來，是圓教果上如來，因有修證，故屬報身如來。

次釋密因，因有正因，緣因，了因。眾生本具之常住真心，是正因；性覺妙明，微密觀照，是了因；具諸功德，隨心應量，是緣因。經云：「以不生滅為本修因。」不生滅是正因，修是緣了二因。緣因是持戒誦咒等助行；了因是修止觀，反聞聞自性為正行。經云：「汝今修證，佛三摩提，於是本圓，元所亂想，立三漸次，方得除滅。」「如是皆以三增進故，善能成就，五十五位，真菩提路。」三漸次中，前二是助行，後一是正行。可知三因並重，缺一不可。因而言密，有二義：一謂眾生本具之正因佛性，十方如來無不依此因心得成果覺；唯獨眾生迷而不覺，未能依之修證，如經云：「無始菩提涅槃，元清淨體，則汝今者，識精元明，能生諸緣，緣所遺者。」故曰密因。二謂以不生滅之正因佛性，及正行之了因慧性，助行之緣因善性，進趣菩提，歷五十五位，前前皆為後後之因。例如名字為觀行因，觀行為相似因，乃至十地為等覺因，此皆非密；唯有等覺為妙覺因，方名如來密因。

修證：修有緣修真修，證有分證滿證，義同修正階差所說。本經以不生滅為本修因，然後圓成果地修證，正是真修滿證。

了義：了有顯了、明了、圓了。義有真諦、俗諦、中諦。若將事理因果，修證智斷，表示無遺是顯了；若對事理因果，通徹無礙，是明了；若修證智斷，到達究竟，是圓了。顯了約教，明了圓了約機。真諦明諸法空；即本經所詮空如來藏，非世出世故；俗諦明諸法假，杲本經所詮不空如來藏，即世出世故；中諦括盡空有，即本經所詮空不空如來藏，離即離非，是即是非故。若但談真諦，不名了義；或但談俗，談中，亦不名了義；即使離二邊，而顯中道，亦不了義。必須圓顯三諦，唯是一心，三諦法中，一一諦具一切法。如真諦，一空一切空，空中具一切法；俗諦一假一切假，假中具一切法；中諦一中一切中，中中具一切法；三諦互具，圓融無礙，方名了義。本經顯三如來藏，一一藏無不具一切法，故本經是了義之談，究竟之說。以三如來藏，是了義教；圓妙三諦是了義理；圓妙三觀是了義行；以不生滅為本修因，是了義因；圓滿菩提，歸無所得，是了義果；棄生滅，守真常，解六結，越三空，是了義修；根識泯，常光現，盡妙覺，成菩提，是了義證；如來是了義人；大佛頂是了義法。如是若人若法、若修若證、若因若果、若教若理、無不了義，故曰如來密因修證了義。

/VERSE/諸菩薩萬行首楞嚴

梵語，菩提薩埵摩訶薩埵，譯覺有情。覺謂覺悟真理，但煩惱未盡，生死未了，仍屬有情，此是自利之覺有情。若能將已覺之理，遍覺一切有情，是利他之覺有情。若以智慧上求佛道，以慈悲下化眾生，是自利兼他之覺有情。本經所說，是自覺藏性妙理，依理起行，上求下化之覺有情。經云：「各了自知，心遍十方，見十方空，如觀手中，所持物葉。」又：「獲本妙心，常住不滅。」是自覺義。「如一眾生未成佛，終不於此取泥洹。」是有情義。又菩薩所發四弘誓願中，後三願是覺，前一是有情。

菩薩有四教不同：若稟生滅四諦，修無常生滅觀；觀身不淨、觀受是苦、觀心無常、觀法無我，以此自利利他，是藏教菩薩。若稟無生四諦理，修無生空觀；觀身心世界，皆從緣生，緣生無性，當體即空，非滅後空；以此自利利他是通教菩薩。若稟無量四諦理，發菩提心，修次第三觀；空觀成斷三界見思，假觀成斷出世間塵沙惑，中觀成斷十二品無明，以此自利利他，名別教菩薩。若稟無作四諦，發菩提心，圓修三觀，圓伏三惑，圓證三德，以此自利兼他，是圓教菩薩。本經阿難等悟知世間諸所有物，皆即菩提妙明元心，所悟是圓理；以不生滅為本修因，是圓行。以此自利利他，當然是圓教菩薩。

又菩薩有凡夫菩薩，聖人菩薩，及佛菩薩之別。雖位居凡夫，然得聞大法，發大心，修大行，可名菩薩。但初發心，功行未深，煩惱未斷，眾生難度，以其煩惱勝於智慧，未能與弘願相應，名凡夫菩薩。若久發菩提心，久修菩薩行，破生死軍，殺煩惱賊，度二死，登彼岸。能於一身現無量身，在在處處，轉大法輪，助佛揚化，紹隆佛種，名真佛子，住純善地，常為諸佛所讚；四願雖未究竟，但已能隨分利生；隨分斷惑證真；如本經住、行、向、地、等覺諸位，得名聖人菩薩。三覺圓，萬德備，早已成佛；但悲願深切，愍物長迷，倒駕慈航，隨流九界，現種種形，廣濟沉淪，如觀音菩薩過去名正法明如來，文殊菩薩過去名龍種淨尊王佛，維摩居士則是金栗如來應世等，此外佛弟子中，須菩提過去成佛，名青龍陀佛。央屈摩羅，過去成佛，名一切眾生樂見如來。舍利弗竟是金龍陀佛再來；此等皆名佛菩薩。前二是實，後一是權。今題中菩薩，約前二種，以其實修實證，非果後起用。菩薩中有已發心，有當發心，有聖有凡，有權有實，以及彼等證位淺深不等，名諸菩薩。

萬行：行謂菩薩自利利他道德修善之妙行。法華經云：「盡行諸佛無量道法。」華嚴經云：「我所修行無有量，獲得無量諸功德。」又云：「安住無量諸行中，了達一切神通力。」因菩薩行門無量，今以萬括之，故曰萬行。

菩薩萬行，可分為聖行、梵行、天行、病行，及嬰行等五種。若修無漏戒定慧，證出世聖果，名聖行。本經四清淨明誨，身持禁戒，心念不起，身心皆清諍，名戒聖行。二十五聖，修證圓通，名定聖行；由定發慧，斷惑證真，名慧聖行。梵行非謂梵天所修四無量心，亦非權乘所修生緣慈，或法緣慈，而是從體起用之無緣，大慈大悲，大喜大捨，能遍拔法界眾生苦，普與法界有情樂，謂之梵行。天謂天然之理，悟此理性，稱性起行謂之天行。如二十五圓通中，藥王、觀音、跋陀婆羅、琉璃光、虛空藏等菩薩，皆是天行。病謂貪，瞋、癡、邪見、嫉妒等煩惱，能損法身，害慧命。維摩詰云：「眾生有病，是故我病，眾生病愈，我亦病愈。」諸佛菩薩，為利益眾生，非病示病；與眾生同事共行，冀收潛移默化之效。又如觀音菩薩，現天龍八部人非人身，皆屬病行。嬰兒不但幼稚無知，且體積弱小，大人必須曲身腑就，特意呵護。喻鈍根眾生，不堪接受大法，菩薩不得不曲就機情，隱勝現劣，為凡小說五戒十善，四禪八定，及生滅四諦等法，名嬰兒行。聖行，天行是上求佛道，梵行、病行、嬰行是下化眾生。菩薩行門雖多，不外上求下化，若上求，若下化，不離一心，一心圓具五行，曰萬行。菩薩是能行之人，萬行是所行之法，故曰諸菩薩萬行。

/VERSE/首楞嚴

梵語首楞嚴，譯為一切事究竟堅固。十法界聖凡，依正因果名一切事，本經四科七大，三種相續，二十五圓通，五十五位真菩提路，乃至七趣升沉，及五十重陰魔等，皆名一切事。究竟堅固謂不生不滅之理。一切事是俗諦，究竟堅固是真諦；今顯即俗即真，即事即理，名之為一切事究竟堅固。本經云：「一切浮塵，諸幻化相，當處出生，隨處滅盡；其性真為，妙覺明體。如是乃至五陰六入十二處十八界，因緣和合虛妄有生，因緣別離虛妄名滅。殊不能知，生滅去來，本如來藏，常住妙明，不動周圓，妙真如性。」讀此可知，由堅固之理，幻現一切事，故一切事其體無非堅固之理。如法華經云：「諸法實相。」諸法是一切事，實相即究竟堅固之理。今云諸菩薩萬行首楞嚴，正顯諸菩薩已悟大佛頂一心三大之理，據理起行，一一行具足一切行，行行無不契理，無不究竟堅固。藏經中有首楞嚴三昧經，譯為健相分別。健相即究竟堅固，分別即一切事。彼經著重從體起用，故名健相分別。本經著重攝用歸體，故名一切事究竟堅固。

古德云：本經立題，不出體宗用。大佛頂為一經之體，如來密因修證了義是一經之宗，諸菩薩萬行首楞嚴，是一經之用。體謂理體，宗是因行，用是果證。故本經別題，含有教理行果修證等義。海公則謂本經全題，皆可名大，可名佛，可名頂。佛是大智，頂是大德，如來與菩薩是大人，密因是大因，修與萬行是大行，證是大果，了義是大理，首楞嚴是大定，經是大教，故曰大。又大是佛身，頂是佛頂，如來是佛號，密因是佛因，修與萬行是佛行，證是佛果，了義是佛理，首楞嚴是佛定，經是佛言，諸菩薩是佛子，故曰佛。頂是最上德，如來是最上人，密因是最上因，修與萬行是最上行，證是最上果，了義是最上理，首楞嚴是最上定，經是最上法。受持是經者，若能依大教，解大理，由大因，起大行，修大定，自可證大果。

經之一字，是通題。梵語修多羅，或蘇怛覽、譯善語教，或名契，或名經，古德合稱名之為契經。契有契事、契理、契教、契機之分。經有出生、顯示、涌泉、繩墨、結鬘等義。事謂佛以方便權智，說因果修證等法，皆與事相相應，謂之契事。理是佛以實智，所說第一義理，如富樓那讚佛：「大威德世尊，善為眾生，敷演如來第一義諦」是名契理。聖是十方諸佛，釋尊降生娑婆，說法利生，與十方佛無二無別。如華嚴經諸菩薩說完住、行、向、地。有十不可說佛剎微塵數諸大菩薩，同名法慧，同名功德林，同名金剛幢，同名金剛藏等，讚曰：「善哉善哉，汝等佛子，所說真實不虛；我等國土，亦說此法，乃至文字名句亦同。」是名契聖。機是眾生之根機，眾生根機雖大小不一，然依經修行，無不得益，是名契機。依佛經教修行，能出生一切善法因果，是出生義；佛所說經，能顯示世出世間，事理因果等法，是顯示義。佛說經教，一一字中總一切法，含無量義；如水之泉源，取之不盡，用之不竭，是涌泉義。佛經詮理，能令眾生，分辨邪正，知因識果，去惡修善；如木匠之繩墨，能定曲直，知所取捨，是繩墨義。以線穿花成鬘，作裝飾品，謂之結鬘；佛經能貫串事理因果，令不散失，是結鬘義。此外經尚含有舟航，藥王，威德，莊嚴，安樂，希有，等義。金剛經云：「我所說法，如筏喻者。」眾生依佛法修行，能渡生死苦海，到達涅槃彼岸，故經是舟航義。世間藥物，可治色身生理之病；佛所說法，能治慧命心理之病，眾生依經修行，能遠塵離垢，康復法身慧命，故經是藥王義。本經云：「有此咒地，十二由旬，結成界地，諸惡災祥，永不能入。」眾生誦經持咒，能降魔制外，諸患不侵，故經是威德義。又誦經持咒，能得福慧二嚴：「如染香人，身有香氣，是則名為，香光莊嚴。」故經是莊嚴義。又經咒功德，能斷惑證真，獲自受用，常樂我淨，故經是安樂義。法華經云：「諸佛興出世，懸遠值遇難，正使出於世，說是法亦難；能聽是法者，斯人亦復難。譬喻優曇花，一切皆樂愛，時至乃一出。」又「佛所說法，譬喻大雲，雨一味雨，潤於人花，各得成實。」故知不獨法華經希有，一切佛經皆為希有。又經喻日喻月，喻水，喻鏡，如路亦如門。以依經修行，能破一切煩惱暗故喻日；能除一切煩惱執，故喻月；能蕩除一切煩惱污垢，故經如水；能照徹邪正，明辨事理，故喻鏡，能直趣菩提，歸還寶所，故經如路；能入法王室，繼法王位，故如門。若依字義，則經者、經也、法也、常也。意謂佛所說經，不但示人法度，軌則，更能示人成佛證果之正途。此法則，此正途，諸佛同由，萬聖共臻；古今不改，歷劫常新，故謂之經。

/KEPAN/卷第一

本經全文共十卷，此卷為十卷之首，故曰：卷第一。

/VERSE/唐中天竺沙門般剌密諦譯

此為本經譯題。唐是朝號，有堯唐，李唐，及五代殘唐。此經譯自李唐，則天罷政，中宗嗣位。神龍元年，五月十三日，於廣州制止寺譯。中天竺，是譯主出生地，天竺是西域國之總稱，譯云月邦。意謂該國有聖賢教化，如月之照臨，國民因而獲得清涼自在。共有東南西北中五區。今譯者生於中區，故云中天竺。

沙門梵語，譯云勤息。意謂勤修戒定慧，自可息滅貪瞋癡。又識心達本源，故號為沙門。沙門有四種：一勝道沙門，謂修道證果者。二說道沙門，謂宏宗演教者。三活道沙門，謂持戒修身，以道自活者。四污道沙門，謂破齋犯戒，污辱佛門者。今譯主不但能斷貪瞋癡，識心達本源以自利；更能弘揚正教，為法忘軀而利他。該是說道及勝道沙門。

般剌密諦是譯主之名，譯云極量。又名波羅蜜多，譯云到彼岸。意謂此法師，辦事盡責，修行證果，已到彼岸。譯者易也，將梵文梵音，易為華文華語，謂之譯。譯有翻字不翻音，及音字俱翻之別。若但隨音，以此方文字易之，是翻字不翻音。如本經神咒是；雖依字可讀，但不知其義所在。若進而以梵音變易華語，使人讀之，既識其言詞，復懂其義理，是音字俱翻，如本經十卷洪文是。據說此經，原藏於龍宮，因勝龍菩薩，到龍宮說法，見龍藏中有此經，披閱之下，嘆為希有，遂默誦而出，錄呈國王。王視為國寶而藏於國庫，禁傳諸國。後有梵僧，見智者大師所立三觀，謂其意旨，與彼國楞嚴經同。智者遂於天台山，築拜經台，向西拜求。經十八年終不可得。直至李唐譯者欲弘傳此經，初次匿藏東來，為守邊官吏，查獲拘禁，不許出國。後用白絹，書寫此經，割膊潛藏，迨傷口愈，再請出國；關吏搜查不出，遂航海而來，於唐神龍元年抵達廣州，適房相謫廣州，請於制止寺，剖膊出經，譯成即歸。因其潛藏此經出國，王罪邊吏，故譯者急於返國，以解救關吏厄難。譯主甘犯國法，且以身承罪，可見其為法忘軀之精神，能不令人敬佩。今為記其功，而標其名，故曰唐中天竺沙門般剌密諦譯。

/VERSE/烏萇國沙門彌伽釋迦譯語

烏萇國、譯名苑。原為阿輸迦王之苑圃，位於北天竺。彌伽釋迦，譯為能降伏，因當時般剌密諦，僅將其音讀出，錄成華文而已。今彌伽釋迦，精通兩國語言，故再將梵音，變成華語；定言詞，成章句，其功至偉，故宜並列。

/VERSE/菩薩戒弟子前正議大夫同中書門下平章事清河房融筆授

梵網經云：「欲受國王位時，受轉輪王位時，百官受位時，應先受此戒」。此是佛制，唐朝國家奉佛，房融官至宰相，當遵佛制，受菩薩戒。學在師後謂之弟，解從師生謂之子。正議大夫是官銜，中書門下亦官職，二俱內省左右相府之名。中書省，多掌王言；門下省，多主政事。融前曾官至正議大夫，及權兼兩相，故今並舉之。平謂平均，章謂章顯，意謂均理政務，顯彰法度。事謂政務法則之事，清河是房相故鄉縣名。房融是潤文之人，因其官至極品，文學修養甚高，且由其請譯本經。故經二僧先後翻音翻語之後。再由其潤飾文字，使文義俱美，故曰筆授。

/KEPAN/十、別解經文

今依文句，解釋經文分三科：甲初序分，甲二正宗分，甲三流通分。分科釋經，始於東晉道安法師。當時仿效者眾，然亦有譏為割截經文者。後證於親光菩薩之佛地論，亦分為教起因緣分，聖教所說分及信受奉行分。文異義同，故後代法師皆依之。

/KEPAN/甲初序分分二。乙初通序分二。丙初標聞說時處

#HR:001

如是是指法之詞，通指本經十卷弘文。意謂如是大佛頂法，是我阿難，親從佛聞，又如是是指眾生本具不生不滅之心體，唯如唯是，諸佛所證唯此，眾生所迷亦唯此，即使諸佛出世，亦無非為此。故曰：「唯此一事實，餘二則非真。」又如是是信順之辭，信則謂如是，不信謂不如是。當年結集佛之遺教，阿難負責經藏，大眾請云：「如尊者所聞，當如是說。」阿難答言：「如是當說，如我所聞。」皆信順之意。諸佛因中，由信生解，依解立行，因行而證佛果。故信為道源功德母，一切善法由是而生，佛道因此而成。因此六種成就中，以信居首。

我聞，是聞成就。我有妄我，神我，假我，真我，及自在我。聞有聞聞，聞不聞，不聞聞，及不聞不聞等四種。一切眾生妄認四大為自身相，六塵緣影為自心相。非我計我謂之妄我。外道於五陰法中，一一計有四種我：離色是我；即色是我；色大我小，我在色中；我大色小，色在我中。過去有我，現在有我，未來亦有我。如是五陰三世再加斷常二見，共成六十二種神我。出世聖人，聞法修習，了知四大皆空，五陰非我，但為傳持正法，假說有我，謂之假我。諸佛菩薩，親證自受用法身，謂之真我。諸佛菩薩，果後起用，現大現小，現塵現剎，無不自在無礙，謂之自在我。阿難而今稱我，若論本門，該是法身真我；若約跡言，該是假我。法華經云：「我與阿難，在空王佛所，同時發菩提心。」故知阿難跡雖現小，而其本門，實高深莫測。本經處處示親執著，迷惑無知，實則是大士利生之方便而已。耳根達於聲塵謂之聞。藏教行人，不達萬法唯心，緣生無性，當體即空；執有能聞之根，及所聞之塵，謂之聞聞。通教行人，了知根塵諸法皆從緣生，其性空寂，既無能聞之我亦無所聞之塵，雖曰聞，實則無聞，故曰聞不聞。別教菩薩，先修空觀，空能所聞，謂之不聞；次修假觀，能所歷然，謂之聞。以空故無所聞，以假故亦不妨有能聞所聞，是謂不聞聞。圓教菩薩，達諸法唯心，不但無能聞所聞，能所皆空，連空能所之空亦不可得，謂之不聞不聞。本經開示寂常心性，求於去來迷悟生死了不可得，故此中聞字，該是不聞不聞。

「如是我聞」其義有四：一斷眾疑：阿難結集經藏時，初升法座，相好如佛，眾起三疑，一疑阿難已成佛，二疑釋尊再來，三疑他方佛至，及阿難高唱：「如是我聞」，三疑頓息。二秉佛囑：佛將入滅，阿難悲傷欲絕，後得堂兄阿那律陀，教以問佛四事。一、佛在世時，我等以佛為師；佛滅度後，以誰為師？二、佛在世時，我等依佛而住；佛滅度後，依何而住？三、佛在世時，惡性比丘佛威調伏；佛滅度後，如何處之？四、佛滅度後，結集佛經，一切經首，當安何語？佛答：當以戒為師；依四念處住；惡性比丘，默然擯之；一切經首，當安「如是我聞，一時佛在某處，與某大眾俱。」今阿難於經首，安如是我聞，實秉乎佛囑。三息諍論：阿難位居初果，德業不及諸大阿羅漢，況上位菩薩，若不謂如是我聞，必滋諍論；今言如是之法，乃我阿難親從佛聞，眾皆知阿難多聞，歷耳不忘，故息諍論。四異外道；外道經首，皆安阿憂二字，阿者無也，憂者有也，以其有無不決，故安此二字。佛囑經首，安六種成就，所以異於外道典籍。

一時，是時成就。時無定體，從事立名；如說法時，做事時，皆因緣生法，緣生性空，從何立時。然因緣即假；不妨有過去時，現在時，未來時。因緣即中，能縮無量劫為一剎那，伸剎那為無量劫，是不可思議時。今佛說法，或在人間，或在天上，或於龍宮，或在鬼域；處所固異，而其紀歷亦不一，故未能指定，某年某月某日，唯以機教相投，師資會合之際，總名一時。

佛是說法主，題中佛字，遍指十方諸佛，今此佛字，唯指本師釋迦牟尼佛，亦即主成就。以下約名，約義，約德，約喻，約教，約觀心，約因緣，約本跡，約六即，約時處，十義釋之。

(１)約名：佛名有通有別，通具十號。一、如來，是仿同先德號：以今佛出世，如先佛再來故二、應供，堪為福田號：以佛惑盡德圓，堪受眾生供養故。三、正遍知，遍知法界號：以實智證理究竟為正知，以權智通達法界事相因果為遍知，權實不二，名正遍知。四、明行足，是果顯因德號：明謂智慧，行足謂諸福德，福慧二嚴，成無上道，以顯因中福慧雙修故。五、善逝，善往菩提號：眾生背覺合塵，來去皆為善惡業緣所牽，不得自由，故曰不善；諸佛菩薩，來時乘願而來，去時自知時至而去，來去自在故曰善逝。六、世間解，達偽通真號：以其了達世間諸法，相妄性真故。七、無上士，調御丈夫，攝化從道號：但求自利曰下士，自利兼他曰中士，廣修六度萬行曰上士，二行究竟，萬德具備名無上士。佛為無上士，能調伏眾生，心猿意馬，攝化從道，謂之調御丈夫。八、天人師，應機受法號；以佛為三界導師，四生慈父，人天無不以佛為師故。九、佛，三覺圓明號：亦名覺悟歸真號，以佛自覺萬法唯心，心外無法，且以此理遍覺一切眾生，二利成就，修證究竟故。十、世尊，十界獨尊號：以佛智為十界之最，佛德為世間所尊故。以上十號通於諸佛，謂之通號。至於佛之別名，各各不同，如娑婆教主，號釋迦牟尼；極樂教主，名阿彌陀；過去佛，名迦葉；未來佛，名彌勒等。今說此大佛頂首楞嚴大法者，正是娑婆教主，釋迦牟尼佛。釋迦譯為能仁，牟尼譯云寂默；能是般若，仁是慈悲，寂默是法身，佛以三德立名，故曰釋迦牟尼。

（２）約義：佛是覺義，三覺圓明故。佛是光明義；心有智光，身有常光故。佛是真實義；破妄歸真故。佛是安樂義；常樂我淨故。佛是大富義；聚無量功德法財故。佛是威德義；攝諸邪魔外道故。佛是希有義；懸遠值遇難故。佛是最尊義；九界聖凡所共尊故。佛是清淨義；無諸垢穢故。佛是甚深義；功德智慧，深邃無底源故。佛是廣大義；心包太虛，量周沙界故。佛是自在義；攝物利生，無不自在故。佛是莊嚴義；福慧二嚴，身相圓滿故。佛是吉祥義；所到之處皆吉祥故。華嚴經天王讚佛：「迦葉如來最無上，彼佛曾來入此殿；是故此處最吉祥。」佛是過量義；凡小心思，所難測量故；華嚴經云：「有量無量，牟尼總超越。」佛之功德，佛之含義，說之無窮，讚莫能盡。如普賢行願品云：「如來功德，假使諸佛，經不可說不可說佛剎極微塵數劫，相續演說，不可窮盡。」

（3）約德：德謂諸佛利生之功德。佛具三身四智，五眼六通，七才八解，十力四無所畏，十八不共法等功德。「一一功德、皆云無盡」華嚴經又云：「如來一毛功德聚，眾生億劫難思議」。法華經亦云：「佛所成就，第一希有，難解之法，唯佛與佛，乃能究盡，諸法實相。」又：「如來復有無量無邊，功德智慧，力無畏等，諸佛法藏」。又「善哉！迦葉，善說如來真實功德。誠如所言，如來有無量無邊，阿僧祇功德，汝等若於無量億劫，說不能盡」。故知佛德，讚莫能窮。

（4）約喻：諸佛甚多以喻立名，如日光佛，月光佛，日月珠光佛，日月燈明佛，日月淨明德佛，日月燈王佛，山王佛，海王佛，樹王佛，龍王佛，須彌佛，須彌山佛，須彌光佛，須彌燈王佛，師子佛，師子吼佛，師子遊戲佛，師子奮迅佛，象王佛，天王佛，香王佛，旃檀王佛，琉璃光佛等，皆以喻立名。今以喻釋佛義：則佛喻天，以佛大慈大悲無所不覆故。佛喻地，有情無情無所不載故。佛如日，無暗不破故。佛喻月，能除熱惱故。佛如父，能生育眾生，法身慧命故。佛喻母，能培養眾生，菩提幼苗故。佛喻虛空，究竟清淨，無所不容故。佛喻蓮花，生死污泥不染，涅槃清水不沾故。佛喻寶王，能生法寶滿眾所願故。佛喻醫王，能治眾生，煩惱重病故。佛喻藥王，無病不除故。佛喻樹王，普蔭法界眾生故。佛喻須彌山王，以戒定慧陀羅尼四寶所成故。佛喻海王，佛之境界如普光摩尼香水海，莫能盡其邊際，窮其底源故。佛喻獅王，謦亥彈指，十方世界六種震動故。佛喻龍王，能雨法雨，令大地眾生，皆獲清涼故。佛喻轉輪聖王，以三乘五乘統令大千，法界眾生，皆共成佛道故。佛如大導師，能導眾生，出生死海，至涅槃岸故。佛喻船師，不住生死此岸，不住涅槃彼岸，亦不住煩惱中流，恆駕大願船，往返生死，入俗利生故。

（5）約教：教謂藏、通、別、圓、四教。轉生滅四諦法輪，是藏教如來。轉無生四諦法輪，是通教如來。轉無量四諦法輪，是別教佛。轉無作四諦法輪，是圓教佛。其義如前釋題中，判教相所釋。本經謂陰入處界，皆如來藏性。又：「此妙見精，與諸空塵，本是妙明，無上菩提，淨圓真心。」皆指生死即涅槃，煩惱即菩提，是詮無作四諦理。故約教釋，此中該是圓教佛。

（6）約觀心：心謂眾生本具真心，宋真宗問大覺蓮和尚：「如何是佛？」答：「有節非干竹，二星偃月宮，一人居日下，弗與眾人同。」此偈顯即心是佛。故前約名、約教、約德、約義、約喻、釋佛，總不出一心。縱經無量劫修行，亦不過顯此真心本具之功德。故馬祖云：「即心是佛」。若觀心從緣生，無常、苦、空，不淨、無我、是藏佛教。若觀心即空，非滅故空，既無自他心境，亦無能觀所觀，是通教佛。若觀心，先空、次假、後中、是別教佛。若觀心即空、即假、即中，是圓教佛。本經詮三如來藏，空如來藏，一空一切空；不空如來藏，一假一切假；空不空如來藏，一中一切中。心法如是，佛法、眾生法，無不如是；心法不可思議，佛法、眾生法、皆不可思議。舉一即三，言三即一，故本經是圓教觀心。

（7）約因緣：眾生雖本具佛性，然必假修德方顯，修德因緣，有親有疏，親緣謂自己發心，疏緣謂善友資助。如本師釋尊，初居凡夫，為大光明陶師，因值遇古佛釋迦，發菩提心。初阿僧祇劫，行菩薩道，至毗婆尸佛，共值七萬五千佛，於其中間，一一佛所，皆供養承事，無空過者。復從毗婆尸佛起，第二阿僧祇劫行菩薩道，至燃燈佛，其間共值七萬六千佛，一一佛所，亦皆供養承事。時燃燈佛，即與授記，將來成佛，號釋迦牟尼。復從燃燈佛起，第三阿僧祇劫行道，至尸棄佛，中間共遇七萬七千佛，一一佛所，承事供養，皆蒙授記作佛，是謂三祇修福慧。復從尸棄佛起，經百劫種相好因，至迦葉佛世，蒙佛授記，一生補處，名護明菩薩。生兜率陀天，於此娑婆世界，賢劫中第九小劫，人壽減至百歲時，降生中印度，迦毗羅維國，母名摩耶，父字淨飯，號名悉達多，十九歲出家，三十歲成道，此約因緣釋佛。

（8）約本跡：本謂本來，跡是示跡。前三祇修福慧，百劫種相好；是本師釋尊，跡門示現之成佛因緣。若約本來，久已成佛，梵網經云：吾今來此世界八千返。」法華經亦云：「我自成佛以來，甚大久遠，譬如五百千萬億那由他阿僧祇，三千大千世界，假使有人抹為微塵，過於東方五百千萬億那由他阿僧祇國，乃下一塵，如是東行，盡是微塵，於其中間，所經國土，若著微塵，及不著者，盡為微塵，一塵一劫，我成佛來，復過於此，百千萬億那由他阿僧祇劫」，法華經開跡顯本，故知釋尊，實已久遠成佛。

（9）約六即：六即之理，遍於諸經。而隋朝智者大師，始發明其名。一、理即佛：謂眾生本具佛性。本經云：「汝與眾生，寶覺真心，各各圓滿」又云：「十方世界，十二類生，本覺妙明，覺圓心體，與十方佛，無二無別。」是謂理即佛。二、名字即佛：由聞法開悟，信解本具佛性，與佛無二。如經中阿難及大眾：「各各自知，心遍十方。」又：「了然自知，獲本妙心，常住不滅。」是名字即佛。三、觀行即佛：因悟佛性，而稱性起修，念念觀照，煩惱不起，如本經中：「初於聞中，入流亡所。」又「心心流入，圓妙開敷。」謂觀行即佛。四、相似即佛：由觀行加功策發，位至十信，先斷粗惑，相似見佛性，謂之相似即佛。五、分證即佛：從相似有功用道，入無聞道，歷住、行、向、地、等覺、一心三觀，分破無明，分證法身，名分證即佛。六、究竟即佛：從分證無用功道，心心流入，薩婆若海，斷最後一品生相無明，證清淨法身。如本經中：「圓滿菩提，歸無所得。」謂之究竟即佛。六即雖同名為佛，然相去天淵，聖凡有別。若知六而常即，則不生退屈心；若知即而常六，則不生我慢想。本經顯理，是六而即，即而六。六而常即故，即事即理；即而常六故，即理即事。事理圓融，正是究竟即佛。

（10）約時處：時通三世，謂過去、現在、未來。處通十方，謂東、南、西、北、四維、上、下。十方三世，無不有佛。本經所談之佛，既非過去迦葉佛，亦非未來彌勒佛；既非東、南、西、北、四方，亦非四維上下，而是中央娑婆國土本師釋迦牟尼佛。今釋尊雖已入滅，然其所說法寶，尚在人間，塔寺所供，皆釋尊舍利，及其聖像；故得謂之現在佛。

在：即住義，一切眾生，無不有住；五戒是人住，十善是天住，十惡是三塗眾生住，三三昧是出世聖人住，首楞嚴大定，是佛住。現約跡門，則室羅筏城祇桓精舍，是佛所住。佛為能住，故曰佛在，是主成就。

室羅筏城，是憍薩羅國之首都，為波斯匿王所有，譯云豐德，以其國財寶豐富，而人民又有多聞，好道，解脫等德，故曰豐德。祇謂祇陀，譯為戰勝，是波斯匿王太子之名。桓謂樹林，精舍、是須達多長者，為佛而建，以供僧眾，精修梵行之舍，彌陀經云：「祇樹給孤獨園。」以須達多樂善好施，常以財物，周濟孤獨，人皆名之給孤獨長者。長者欲請佛到彼國說法，佛遣舍利弗先往，覓地建立精舍，以安僧眾。舍利弗獨選祇園，因商之祇陀太子，太子戲言，須黃金滿地，方許出售。長者毅然搬運金磚，前往祇園，太子止之謂屬戲言。長者云：今日之殿下，他日之君王，君無戲言，豈可失信。太子無奈，雖售園地，然堅持樹林，仍屬己有，用以供佛，故名祇樹給孤獨園。亦即本經之祇桓精舍。佛於此敷演楞嚴大教，是處成就。合前信、聞、時、主、處、及後之比丘眾，謂之六種成就。

#HR:002

/KEPAN/丙二引大眾同聞分三。丁初聲聞眾分三。戊初示類標數

大比丘是示其類，千二百五十人是標基數。意謂如是楞嚴大法，非我阿難獨聞，而是與千二百五十大比丘眾共聞。此外，當時尚有無量僻支佛，及恆河沙菩薩等，共聞此法。比丘，梵語多含不翻，翻譯佛經，古有四例五不翻。四例是：一翻音不翻字，如諸陀羅尼咒等；二翻字不翻音，如佛胸字卍字等；三音字俱翻，如譯華語經文；四音字俱不翻，如貝葉梵文。五不翻是：一尊重故不翻，如般若異於普通智慧故；二順古不翻，如阿耨多羅三藐三菩提等；三多含不翻如薄伽梵含六義，比丘含三義等；四秘密故不翻，如一切神咒，皆佛密印密語，五此方無故不翻，如惡叉聚果，此方無故。現比丘二字，於四例中是翻字不翻音。於五不翻中是多含不翻。以比丘共含怖魔，破惡，殺賊等三義。佛弟子初出家登壇受戒時，三師七證作法，白四羯磨竟，名為得戒，成比丘，入僧數。當時地行羅剎，高聲唱言：善哉善哉，此處有正信男女，如法出家，受具足戒，當使人天增勝，惡道減少。於是空行，及天行夜叉，亦輾轉讚美，聲傳欲界第六天，波旬魔王聞之，心生恐怖，因出家者眾，則佛道增勝，而魔眷減少，謂之怖魔。既出家受戒，依戒修行，自能破諸煩惱惡習，是謂破惡。佛制弟子外乞飲食以養色身，內乞佛法以資慧命，以離四種邪命，謂之乞士。四種邪命：一仰口食，如仰觀星斗，醫卜星相，以求財活命；二下口食，謂墾土植田以謀生；三方口食，廣交四方豪貴，奴顏屈膝，以求利養。四維口食，謂坐賈行商，經營貨利。四種謀生俱非出家者所應為，謂之邪命。此千二百五十比丘，不但是比丘眾之上首，且多內秘菩薩行，外現是聲聞，故稱之為大比丘。

眾：梵語僧伽耶，譯云和合眾。和合有事有理，理謂同證擇滅無為之理；事和有六：謂戒和同修，見和同解，利和同均，身和同住，口和無諍，意和同悅。可知一人不可稱僧，三人以上，方得名僧。僧有四種：一無慚僧，謂破齋犯戒，不知羞恥者；二啞羊僧，謂鮮學寡聞，不明事理者，如羊被殺，啞口無言；三清淨僧，謂持戒清淨，精勤修持者；四真實僧，謂勤修戒定慧，斷煩惱，證真理者。經云大比丘，該是真實僧。

「千二百五十人俱」是標數。佛初成道，先度鹿野苑憍陳如等五人，次度耶舍長者子五十人；次度三迦葉波，並其徒眾一千人；次度舍利弗，目犍連師徒各一百人；合共一千二百五十五人。今略零存整，名千二百五十人。此等皆修外道苦行，未得道果，後值佛聞法，出家修道，得證解脫。感恩常隨佛學，助轉法輪，教化眾生，故亦名常隨眾。以其師資极隨故曰俱。

#HR:003

/KEPAN/戊二顯位嘆德

阿羅漢是顯位，佛子住持以下是嘆德。皆是：謂千二百五十人，無一不是已證無漏之人。漏謂煩惱，因有煩惱而漏落生死故。三界眾生，有見思煩惱，故漏落三界同居土受分段生死；二乘聖人，有塵沙煩惱，漏落方便土受變易生死；菩薩有無明煩惱，漏落實報土受微細變易生死。今云皆是無漏大阿羅漢，可知此千二百五十人，不但斷見思，超三界，且斷塵沙無明，二死永盡，跡同二乘，本實菩薩，位等於佛，或古佛再來，助佛揚化者。

阿羅漢，亦含三義故不翻。謂無生、殺賊、應供。以因中怖魔，果超三界，謂之無生；因中破惡，果斷煩惱，謂之殺賊；因中乞士，果應受供，謂之應供。小乘應供，止於人天，今大阿羅漢，則通於世出世間。小乘殺賊，但斷界內見思；大阿羅漢殺賊，兼斷界外塵沙、無明；小乘無生，但出三界分段生死，大阿羅漢則變易生死，亦將垂盡。故知此千二百五十人，並非佛陀座下，一般定性聲聞，或不定性聲聞可比。又此等稱大阿羅漢，其義如下：

（1）本大：法華經云：「佛子所行道，善學方便故，不可得思議；知眾樂小法，而畏於大智，是故諸菩薩，作聲聞緣覺，示眾有三毒。又現邪見相，我弟子如是，方便度眾生。」據此可知，此等阿羅漢，本是大菩薩，為引導鈍根，示現聲聞而已。

（2）心大：此等阿羅漢，發心不唯求自利，且普為利益法界眾生，如阿難云：「將此身心奉塵剎，是則名為報佛恩。」

（3）時節大：法華經云：「我與阿難，同在空王佛所，發菩提心。」舍利弗云：「我曠劫來，心見清淨，如是受生，如恆河沙。」須菩提云：「我曠劫來心得無礙，自憶受生，如恆河沙，初在母胎，即知空寂。」富樓那亦云：「我曠劫來，辯才無礙，宣說苦空，深達實相。如是乃至，恆沙如來，秘密法門；我於眾中，微妙開示，得無所畏。」故知此等大阿羅漢，無量劫前，已行菩薩道而非始自今日，是謂時節大。

（4）行大：此等大阿羅漢，皆善超諸有，而能應身無量，度脫眾生，拔濟未來，越諸塵累者。超諸有是智慧，度脫眾生是福德，福慧雙修，謂之行大。

（5）定大：如幻三昧經云：「迦葉入二萬三昧，舍利佛入三萬三昧，須菩提入四萬三昧。」其所入三昧，皆與首楞嚴大定相應，雖照空有，不為空有所動，是謂定大。

（6）智慧大，此等大阿羅漢，皆能善超諸有，是實智；皆能應身無量是權智。又舍利佛，得四無所畏，富樓那，具無礙辯，是權智；富樓那深達實相，須菩提同佛知見是實智。權實不二故曰智慧大。

（7）證大：權實二智為能證，真俗二諦為所證。迦葉妙法開明，證三德秘藏；須菩提頓入如來寶明空海，皆是證大。

（8）感應大：此等大阿羅漢，皆能應身無量度脫眾生，有機皆應，無感不通，是感應大。

（9）神通大：目連自云：「寧唯世尊，十方如來，嘆我神力，圓明清淨，自在無畏。」是謂神通大。

（10）慈悲大：此等皆已分證如來，無緣大慈及平等大悲，助佛轉法輪，如阿難：「五濁惡世誓先入，如一眾生未成佛，終不於此取泥洹。」謂之慈悲大。

（11）說法大：此等皆得四無所畏、觀機設教，辯才無礙。如舍利弗，聞一句義，能七日作獅吼；富樓那，宣說苦空，辯才無礙；是名說法大。

（12）利益大：此等阿羅漢，皆能說法利生，令未發心者發，令發心者得以增長，乃至成熟解脫，是謂利益大。

（13）眷屬大：此等廣度眾生，誘掖末學，令聞法得益，追隨不捨，為眷屬大。

（14）果大：前證大，屬分證，今果大是極果。法華經授記，舍利弗當作佛，名華光如來；迦葉成佛，名光明如來；須菩提成佛，為名相如來；迦旃延成佛，名閻那提金光佛；大目犍連成佛，為多摩羅跋旃檀香佛；富樓那成佛，為法明如來；僑陳如五比丘等，為普明如來；阿難名山海慧自在通王如來；羅侯羅名七寶華佛；提婆達多，名天王如來；摩訶波闍波提比丘尼成佛，號一切眾生喜見如來；耶輸陀羅成佛，號具足千萬光明如來。此等皆當作佛，是名果大。

佛子住持善超諸有：此嘆定慧之德，亦即自利之德。佛子，有二義：一、佛謂佛果菩提，子謂種子。信樂大乘，修菩薩行，是成佛之種子。華嚴經云：「菩薩妙法樹，生於直心地，善種慈悲根，智慧以為身，方便為枝干，五度為繁密，定葉神通華，一切智為果。」又正因佛性，是成佛之親因；了因、緣因、是成佛之增上緣。法華經云：「一切眾生，皆是吾子」。意謂一切眾生，皆有佛性，皆可成佛。故無論信佛修行與否，皆是佛子。二、佛謂諸佛，子是佛弟子，從佛口生，從法化生，得佛法分，是名佛子。四分律謂受比丘戒，即名佛子。梵網經謂，受菩薩戒，名為佛弟子。楞伽經謂，八地菩薩，為最勝子。本經及法華經，皆謂第九住菩薩，名法王子。此等大阿羅漢，皆經無量劫修行，具大慈悲，大智慧，大福德，大神通，大辯才，皆能紹隆佛種，荷擔如來家業，在在處處，弘法利生，故稱佛子，且是最勝之子。

住持：安心實相，永息攀緣，謂之住；總持如來三德秘藏謂之持。凡夫住有，聲聞住空，菩薩離二邊，而住中道，均不名正住。凡夫著三界是持有，二乘證涅槃是持空，菩薩離二邊而取中道是持中，亦不名總持。今大阿羅漢，善超諸有是照空，度脫眾生是照有，照空不住於空，照有不住於有，是名正住。此等大阿羅漢，皆從佛轉輪，妙堪遺囑，雙照空有，持秘密藏，故名總持。

善超諸有：有謂九有，或二十五有。九有謂：欲界五趣雜居有，色界初禪離生喜樂有，二禪定生喜樂有，三禪離喜妙樂有，四禪捨念清淨有，無色界空無邊處有，識無邊處有，無所有處有，非非想處有，是名三界九有。依此開之，成二十五有。謂四洲、四惡趣，六欲並梵天，四禪四空定，無想及那含；此皆凡夫流轉之處，有煩惱，有生死，有人我是非，有刀兵災難，故名有。今以修行力，斷煩惱，了生死，超三界，謂超諸有。若見諸有是實，修空觀滅諸有，不名善超；必須了達三界如空華，生死如幻翳，不超而超方名善超。若但超三界同居土，不名善超，亦出方便實報二土，方名善超。若見有三土可出，有常寂光土可證，不名善超；必了三土即常寂光，方名善超。

能於國土等四句是嘆利他德。初二句雙讚權實二智，後二句是讚悲智雙運。國土，狹則指印度，廣則指娑婆世界，及十方國土。今此國土，是指娑婆世界。外表端莊，舉止有法，有威可畏，有儀可象，謂之威儀。今成就威儀，是指權實二智，以實智斷惑曰威，以權智化物為儀。又摧魔之力曰威，引物之方曰儀。此等大阿羅漢，具足權實二智，能於娑婆國土，弘法利生，故曰於諸國土，成就威儀。從謂隨從，佛指釋尊，轉是轉動，輪是法輪。輪有木輪、或金、銀、銅、等輪。因其體質不同，名稱亦殊。諸佛說法，以實相為體，名為法輪。世間之輪，凡夫能力，或由機器，皆可轉動。唯佛法輪，非有大智，莫能轉動。又輪有摧輾之功，亦有能運載之義。喻佛轉法輪，能摧輾眾生粗細煩惱，能運載眾生，出生死海，到涅槃岸。華嚴經云：「菩薩轉法輪，如佛之所轉，戒轂三昧網，智莊慧為劍，既摧煩惱賊，亦殄眾魔怨，一切諸外道，聞之悉怖散。」般若會上，佛敕須菩提，為諸菩薩說般若波羅蜜；舍利弗，目犍連，迦葉，富樓那等，皆同說般若，是謂從佛轉輪。人之將死，以其身後大事，囑付至親，謂之遺囑。如國王將崩，將國家大事，囑咐太子。今佛化緣將盡，故將宏法利生之事業，遺囑弟子，繼續弘法，救度末世眾生。若佛弟子，有智無悲，或有悲無智，皆不堪承受佛之遺囑。今此等大阿羅漢，既能善超諸有，復能應身無量，度脫眾生，智慧深妙，悲心切切，極堪接受佛之遺命，代轉法輪，故曰妙堪遺囑。

嚴淨毗尼，弘範三界，是嘆戒德。嚴謂謹嚴，淨是清淨。梵語毗尼，譯云去真。意謂持戒，能去偽就真，是戒律之總名。又譯善治，由於持戒，善治過非。或云滅，因持戒故，能滅煩惱。若但持律儀戒，唯嚴未淨，必須持定共戒及道共戒，方名嚴淨。若但身戒清淨，亦唯嚴而未淨，必須心戒亦清淨，方名嚴淨。此等佛子，不但能持律儀戒，且能持定共戒，道共成，及菩薩三聚淨戒。善超諸有，是道共戒。從佛轉輪是善法戒。嚴淨毗尼，是律儀戒；向下應身無量，度脫眾生，是饒益有情戒。三聚淨戒俱持，故云嚴淨毗尼。弘者廣也，範謂模範，若但持戒，而不能說法，則行有可觀，而言無可取；若但說法，而不持戒，雖言有可取，而行無可觀，不足為模範。今此等佛子，三學具足，三聚無虧，既能從佛轉輪，又能嚴淨毗尼。嚴淨毗尼，是行有可觀；從佛轉輪，是言有可取；言行一致，堪為三界眾生模範，故曰弘範三界。

應身無量等四句，是嘆悲願二德。初二句是廣前從佛轉輪之德，後二句是釋妙堪遺囑之意。佛出娑婆界，應千百億閻浮提眾生之機，故現千百億化身，同時降生，同時出家成道，同時轉法輪入涅槃。二乘聖人，但有意生身，而無應化身；唯有菩薩，分證佛德，從體起用，方能應身。今此等聲聞，不但能從佛轉輪，且能隨佛應身無量，可知彼等，實皆法身大士無疑。由於眾生無量，作業感果亦無量，如蚕作茧，自纏自縛，菩薩愍之，應身無量，入諸國土，隨機說法，令依法修行，而得解脫，度生死海，登涅槃岸，故曰度脫眾生，此是大悲。菩薩度生，非限於現在，且盡未來際，眾生溺於五欲泥，菩薩授以慈悲手提拔之：眾生漂於生死海，菩薩則乘般若船以濟度之；自己固不為煩惱所系，生死所累；更能令眾生，超越塵勞，煩惱之束縛，解脫生死之勞累，故曰拔濟未來，越諸塵累，此是大願。此等佛子既具大智，復本大悲，更乘大願，入諸國土，應身無量，度脫眾生，當然妙堪遺囑矣。

#HR:004

/KEPAN/戊三列上首名

千二百五十人，原是佛陀聲聞弟子中之上首，今再於千二百五十人中，標其上首，是謂上首之上首。其名曰三字，是總標起。梵語舍利弗，譯云身子，或云鶖子，依母立名。以其母眼目明利，似鶖鷺鳥故。其父名優波提舍，譯云論議。佛弟子中，智慧第一，於母胎中，已能寄辯於母口，出胎七歲，即能辯勝論師。本經尊者自述：「世出世間，種種變化，一見則通，獲無障礙。」阿含經佛云：「我佛法中，智慧無窮，決了諸疑，舍利弗為第一。」本門已證佛果，名金龍陀佛，跡現聲聞，助佛弘法；法華經授記，將來成佛，名華光如來。

摩訶目犍連，摩訶譯大，目犍連，譯采菽氏。因先祖入山修道，采菽食而得道，後人為紀其德，立為族姓。以同姓者多，故加大字別之。其名梵語拘律陀，譯云無節樹，父母禱此樹而得之，故依樹立名。佛弟子中神通第一。本經尊者自說：「寧唯世尊，十方如來，嘆我神力圓明清淨，自在無畏。」阿含經佛亦讚云：「我佛法中，神通自在，輕舉遠到，目犍連為第一。」佛在世時，舍利弗及目犍連，助佛教化，度生最多，大智度論謂舍利弗，為佛前右面大將軍，為四眾所生母；目連為佛前左面大將軍，為四眾之養母。法華經授記作佛，名多摩羅跋旃檀香佛。

摩訶俱絺羅，譯云大膝，是舍利弗母舅，平日與姊論必勝，自姊懷孕，反為姊勝。因知其姊所懷必是智人，在胎尚能寄辯於母，他日出胎，舅不如甥，寧不愧死。由是發奮，往南天竺，學十八經，四韋馱典，常為年青同學所欺，因而更加發奮，無暇理髮剪爪，人皆呼之長爪梵志。學成回國，欲與甥辯，姊云已從佛出家。因謂瞿曇何德，為我甥師，遂往佛所索甥。佛令立論，若能論勝，當還汝甥。大膝立宗：「我以一切法不受為宗。」佛曰：「是見還受否！」彼自思惟，若受是見，則與自宗相違，若云不受，宗不可立，是自壞己宗。低首慚愧，為佛作禮，從佛出家，三年即通三藏，佛弟子中，問答第一。阿含經佛云：「我佛法中，善能問答，拘絺羅為第一。」法華經授記當來作佛，名普明如來。

富樓那，梵語具足云，是富樓那彌多羅尼子。富樓那，譯滿願，杲父名，彌多羅尼譯慈行女，是母名，從父母立名，簡稱滿慈子。父為淨飯王宰相。與佛同時出家，獨留雪山苦行，佛成道時，亦得五通，來與佛議，為佛所勝，因從佛出家，不久即證阿羅漢果，此屬跡門。至於本門，實不可思議，本經自說：「我曠劫來，辯才無礙，宣說苦空，深達實相，如是，乃至恆沙如來，秘密法門，我於眾中，微妙開示，得無所畏。」可知原是法身大士，今於跡門示現聲聞，助佛弘法，將來授記作佛，號法明如來。

須菩提，譯云空生。其初生時，家中庫藏，財寶忽空，因名空生，未幾寶藏復現，又名善現。父母驚而請相師占之，相師謂此子既善且吉，故又名善吉。佛弟子中解空第一。般若會上，佛敕尊者為諸菩薩，說般若波羅蜜，尊者云：「我不見般若波羅蜜，我不見有諸菩薩，不見有須菩提；云何世尊，命我為諸菩薩，說般若波羅蜜。」佛云：「汝若不見般若，不見諸菩薩，不見須菩提，應當如是，為諸菩薩，說般若波羅蜜。」本經自述：「我曠劫來，心得無礙，自憶受生，如恆河沙，初在母胎即知空寂。如是乃至，十方成空，亦令眾生，證得空性。蒙如來發性覺真空，空性圓明，得阿羅漢，頓入如來，寶明空海，同佛知見。」本門已證佛位，號青龍佛，跡現聲聞。法華經授記，將來成佛，號名相如來。

優波尼沙陀，譯云塵性空，因觀塵性空而得道。本經自述：「觀不淨相，生大厭離，悟諸色性，以從不淨，白骨微塵，歸於虛空。空色二無，成無學道，如來印我名尼沙陀。」餘眾不能列舉，以等字該之，故曰優波尼沙陀等，而為上首。即眾中上座首領。

#HR:005

/KEPAN/丁二緣覺眾

佛說此經時，不但有聲聞眾在座，且有無量緣覺，故曰復有。梵語僻支佛，譯云緣覺，或獨覺。出有佛世，稟佛教道，逆順觀察十二因緣，而斷惑證真名緣覺。出無佛世，以無師智，春觀百花開，秋觀黃葉落；因外境之無常，而悟自心之不滅，獨覺無生理，謂之獨覺。已斷惑證真，故稱無學。阿羅漢次第修證，故立四果，僻支不分次第，不立分果。阿羅漢但斷正使，未侵習氣，如瓶去酒，酒氣猶存；如舍利弗示瞋，難陀示貪，黑光示癡，畢陵伽婆芻示慢，此皆習氣。僻支不但斷正使，兼侵習氣；如酒氣並除，證勝聲聞，故居其上。三乘人中，位居中乘。以阿羅漢智慧，如燒木成炭，故名小乘；僻支智慧，如燒木成灰，故稱中乘；菩薩智慧，猶如燒木，炭灰俱無，是謂大乘。無量，是顯其數之多，凡夫觀之，以為無量，在佛觀之，仍有限量，故此無量乃有量之無量。初心，謂初學僻支佛者，僻支多離群獨居，非佛常隨眾；今因休夏，須附屬比丘，作自恣法，故並初心，同來佛所。諸比丘，指千二百五十常隨眾，佛制比丘，當結夏安居，每年四月十五，至七月十五，九旬禁足，一為辦道，二為護生。今休夏即九旬期滿，結夏終止，亦名解夏。佛制解夏之日，考效弟子德業，作自恣法，若自知過，即當陳說，發露懺悔。若自犯不知，隨眾恣舉，當眾懺悔，謂之自恣。

#HR:006

/KEPAN/丁三菩薩眾分二。戊初夏終時集

謂結夏自恣之時，不但緣覺雲集，附屬比丘，作自恣法；即十方菩薩，亦來預會，咨問決斷，心中所疑。因菩薩功行，雖勝二乘，然修證仍未究竟，九旬之中，於己所證，或於大乘律儀，未得無疑，故於休夏之時，前來咨問於佛，以決心中所疑。欽謂欽敬，奉是恭奉，佛慈如母，佛威如父。顯佛之威德，為眾所欽敬奉事，謂之欽奉慈嚴。密義有二：一謂秘密之義，即三德秘藏之理。二是密因了義，為成佛之正因。菩薩志在菩提，豈可不求，然心欲求而未宣之於口，有所冀待，謂之將求。將求密義是一事，咨決心疑又是一事。意謂十方菩薩，待自咨法竟，將請求佛為說大乘了義三德秘藏之教。故十方菩薩，亦為發起楞嚴大教之密機。如來說此，密因修證了義，固為阿難示墮，而亦為應十方菩薩之密機。即時，謂自咨法會之時，亦即十方菩薩雲集，將求密義之時。佛應機施教，故敷臥具，恬然寂靜，安坐不動，為諸會中，宣示深奧之義。天龍八部是凡會，三乘聖眾是聖會，佛觀聖凡二眾，堪受大法，故宣說深奧微妙之法。如佛未說法華經前，入於無量義處三昧，先說無量義經。筵者席也，清謂清淨，法會大眾，心疑已釋，罪亦懺悔除滅，故身心清淨，席地而坐。一心聽佛，宣說妙法，而此妙法，尤為向所未聞者，故曰：法筵清眾，得未曾有。

#HR:007

/KEPAN/戊二聞音遠集

迦陵頻伽譯好音鳥，其音美妙，用以喻佛音聲清澈；又佛名大覺金仙，故云迦陵仙音。佛有八音，謂極好音，柔軟音，和適音，尊慧音，不女音，不誤音，深遠音。不竭音。今迦陵仙音，遍十方界，是八音中極好音，及深遠音。梵語兢伽河，譯云天堂來，因此河發源於雪山頂，阿耨達池；形勢甚高，故名天堂來。又印度風俗，謂入此河沐浴，能生福德，而獲吉祥，故又名福生河，或吉祥河。此河沙細如面粉，今舉恆沙，以喻菩薩之多。道場有三：一行道場，二弘道場，三成道場。佛於此說法，故此是弘道場。恆沙菩薩，因聞佛深遠之音，故從遠方來聚道場，亦即雲集，祇桓精舍。文殊師利，又云曼殊室利，譯云妙德。以其德微妙，曾為七佛之師故。又云妙吉祥，因其降生之時，有光明滿室，甘露盈庭，神開伏藏，地涌七珍，雞生鳳凰，豬娩龍子，馬產麒麟，牛生白澤，倉變金粟，象具六牙等十種吉祥瑞相故。首楞嚴三昧經謂此菩薩，過去成佛，號龍種淨尊王佛。央掘摩羅經謂此菩薩，現在北方作佛，名歡喜藏摩尼寶積佛。悲華經謂此菩薩，未來成佛，號普現如來。若有眾生，得聞普現如來名，能滅五無間罪。大乘心地觀經云：「文殊師利大聖尊，十方諸佛以為母，一切如來初發心，皆因文殊教化力。」准上諸經，可知文殊實本居佛位，跡現菩薩而已。在華嚴經為根本師，在法華經為諸佛師，在本經為擇法師，而作四種佛事。其一是：將咒往護，提將阿難，及摩登伽，歸來佛所。其二是：本經第七番辯見中，法會大眾，聞「精見色空，是非是義」茫然不知，是義終始，一時惶悚失其所守。文殊因愍四眾，起座禮佛，代眾請問，以息其疑。其三是：奉佛慈命選擇圓通，為當機入道之方便。其四是：請問經名，以便流通，利益末法眾生。以其智慧特殊超勝，恆居眾首，故今亦為恆沙菩薩之上首。

#HR:008

/KEPAN/乙二別序分二。丙初示墮因緣分三。丁初佛僧應供

別序，又名發起序，諸經發起因緣不同，如法華經佛從眉間白毫放光，照東方萬八千佛土，當時法會大眾，皆不知所以，文殊答彌勒問：「佛現是瑞，當說大法。」後佛出定果為大眾，說妙法蓮華經，一乘大法。本經則由阿難示墮婬室，歸來見佛，殷勤啟請，十方如來，得成菩提，妙奢摩他，三摩禪那最初方便，為發起因緣。阿難本是法身大士，今跡現凡小，雖則多聞，未全道力，故難勝邪術，墮於婬室。正顯必須從聞思修，方得實益。其次，阿難是佛寵弟，「恃佛威神，無勞我修，將謂如來，惠我三昧；不知身心，本不相代。」正顯佛不足恃，必須自己真修實行，方可證勝。此分二科丙初示墮因緣，分三今丁初佛僧應供。

「時」，謂休夏自恣之時，眾聖齊集，諸佛歡喜；於此時設齋供佛及僧，功德倍勝。波斯匿王，為先王修福，故於是日設齋供佛。梵語波斯匿譯云月光，因其與佛同時出世，其父王見佛降生瑞光，以為是太子福力所感，因名月光。又名勝軍，以其國富兵強，逢戰必勝故。過去曾與釋尊共值龍光如來。仁王般若經云：「波斯匿王問佛甚深義，佛告大王，汝於龍光佛所，曾問此義，時我證八住，汝為四住。」今釋尊成佛，王亦大權示現，內秘菩薩行，外現國王身，以助佛揚化。諱日，乃父喪之日，俗稱忌辰。未曾有因緣經中，月王白佛：「世尊，我父先王，奉侍外道，修持禁戒，絕於酒肉，五莘蔥蒜。供養梵天，日月水火，常行布施，求梵天福。年年常用，千頭乳牛，施婆羅門，食其乳酥、熟酥、醍醐等味。經四十年，施牛四萬，如是功德，生於何天？佛告大王，先王果報，今在地獄。所以者何，不值善時，不遇善友，無善方便，雖修功德，不能免罪。布施功德，亦不遺失，罪畢之後，方受其福。王言世尊，先帝大王，有何惡業，受此苦報。佛告大王，先帝大王，有六種罪：一者驕慢垢蔽，事無大小，便起鞭罰，不忍辱故。二者貪受寶貨，斷事不平，致令天下懷怨恨故。三者遊獵嬉戲，苦困人民，傷害眾生，所受命故。四者禁閉宮女，不得從意受大苦故。五者耽著女色，得新厭舊，撫接不平，致怨恨故。六者，畏婆羅門，偷食酒肉，五莘蔥蒜，恐被呵責，行諂偽故。以此六事罪業因緣，故墮地獄。王聞是言，心甚悲傷。」故每於僧自恣日，營辦齋供，請佛及僧，藉此功德，迴向先王，離苦得樂，以報深恩。王宮正殿之兩旁謂之宮掖。匿王不特廣設珍髓，無上妙味以供佛；且親至祇園，降萬乘之尊，迎萬德之佛，同時亦親迎諸大菩薩，回宮應供。僧自恣日是時勝，恭敬迎請，是能供之心勝；廣設珍饈是所供之物勝；佛及諸大菩薩，是供養之福田勝，則其所得功德，當然亦勝。城中謂室羅筏城之中，復有同受佛化之長者居士，亦知僧自恣時，供佛及僧，得福倍於常日，故亦同時設齋，等待佛及弟子，同來應供。長者不惟年高，並且具有姓貴，位高，大富，威猛，智深，年耆，行淨，禮備，上嘆，下歸等十德。居士，謂居家學佛之士。其有德有位者，如蘇東坡等。其有德無位者，如龐居士等。城中長者居士甚多，而各設齋分量多寡亦殊。佛既應匿王之請，故敕令文殊，視其設齋之多少，而派適量之人數，前往應供。其中或位居菩薩，或阿羅漢，大小乘不等。故曰：佛敕文殊，分領菩薩，及阿羅漢，應諸齋主。

#HR:009

/KEPAN/丁二阿難等乞

阿難是此經之發起人，亦本經之當機者；是佛堂弟，已出家為比丘。楞嚴正脈謂，阿難未墮婬室，已證初果，文句則力辯此事。若證初果，已得道共戒，不入色聲香味觸法，對境應不起分別，云何會墮婬室。又經中阿難聞佛開示，四科七大皆藏性後，大開圓解，自說：銷我億劫顛倒想，方斷見惑，證初果。若未墮前，已證初果，則銷我億劫顛倒想，應證二果。然則，云何第八卷聞佛開示，真菩提路時，方斷三界修心，六品微細煩惱，而證二果？故據經義，可知阿難未墮前，示現仍同凡夫，未證聖位。

梵語阿難，譯云慶喜，白飯王之幼子。佛成道夜降生，是夜淨飯王，聞菩提樹神報告，太子今已成道，王及宮眾，無不歡喜。不久白飯王入，報生次子，請王賜名；因賜名慶喜。佛弟子中，多聞第一；能受持佛所說大小乘法，故有三名。一名阿難陀，譯云慶喜，持聲聞藏；二名阿難拔陀，譯云喜賢，持緣覺藏；三名阿難迦羅，譯云喜海，持菩薩藏。涅槃經云：阿難有八法，一信心堅固，二心意質直，三身無病苦，四常勤精進，五成就念心，六心無憂苦，七成就定意，八從聞生智。又阿難有八不思議：一不受別請，二不受故衣，三見佛如時，四不生欲心，五法不再問，六知佛入定，七知眾得益，八知佛說法。故知阿難並非等閑之人。實乃古佛再來，位等文殊觀音，今墮婬室，無非大權示現而已。

佛制無論大小乘戒，弟子皆不得受別請。但遠行時，遠來時，失衣時，施衣時，有病時，可受別請。今屬施衣時，在匿王未請佛僧之前，阿難已受別人請去，故曰先受別請。遑者及也，阿難因先受別請，遠遊未還，故不及隨於僧次，受匿王之供。僧次有四料簡：一僧次請僧次受，請與受二皆如法。二別請別受：請與受二皆不如法。三別請僧次受：請者不如法，受者如法。四僧次請別受：請者如法，主事僧不依僧次，瞞眾受請，是謂盜十方僧物其罪甚大。上座有三：一生年上座，初夏至十夏為下座，十夏至廿夏名中座，廿夏至卅夏名上座，三十已去，名為尊宿。此約出家求戒後，在佛法中年齡以定位次。故亦名戒腊上座。二法性上座：謂已證聖果者；無論出家久近，皆名上座。三福德上座：以宿德深厚，為眾推崇，戒腊雖少，得名上座。梵語阿闍黎，譯云軌範師；以其言行，堪為大眾模範故。共有五種：一剃度阿闍黎，從其出家，求授沙彌十戒者。二教經阿闍黎，從其聞法，乃至四句偈者。三依止阿闍黎，乃至依止一宿者。四教授阿闍黎，受具足戒時，教令乞法者。五羯磨阿闍黎，受具足戒時，壇中白四羯磨，及屏處問遮難者。佛制比丘，出家五夏以前外出，須有上座，或阿闍黎同行，以防不測。今阿難出家，已十二年，無須二師陪同，故曰既無上座，及阿闍黎，途中獨歸。匿王及城中長者居士，不知阿難已受別請，未來應供，因此阿難是日無供。不得不於午前，執持應器，於平日所遊之室羅筏城，循順次序，不分貧富貴賤，次第行乞。僧肇法師謂；乞食有四意：一福利眾生，以三寶為世間最上福田故。二折伏憍慢：折伏權貴出家者之傲慢習氣故。三知身是苦：佛制若次第行乞七家，不得飲食，便應受飢餓，令知身是苦本，而精進辦道故。四除去滯著：小乘執著，滯居深山，不知弘法利生；是以佛制乞食，深入社會以廣度群眾故。此外更有六義：一永除貪欲，知止足故。二永離諂曲，無希望故。三現離眾苦，無追求故。四所在安樂，無積聚故。五遠離恐怖，不畏盜故。六道業易成，無顧戀故。有如是因緣，故佛制比丘行乞。

#HR:010

梵語檀越那，譯云布施，由布施之福，而能超越貧窮之苦，故曰檀越。因王及長者居士，先請佛僧，是最初齋主；阿難次第行乞時，心想若有發心施我者，將是最後檀越，而為我之齋主。梵語剎帝利，譯云王種，或田主，為貴族種姓，四姓中最尊貴者。旃陀羅，譯云殺者，以屠殺為業；又此行業，包括抬棺、桃糞，婬房酒舍，故又譯賤種，四姓中最下賤者，前淨後穢。本來佛制比丘，五家不得乞，謂伶、妓、屠、酒、及官宦之家。今阿難要學佛及菩薩之平等慈悲，次第循乞；故無問淨穢，不擇卑微下賤之家而不乞。等心乞食其義有五：一由內證平等理，外不見有貧富相。二心離貪慢，慈無偏利。三表威德，不懼惡勢。四息凡夫疑。五破二乘分別。今阿難發心，行平等乞，無問淨穢，不擇微賤，令微賤者，亦有機會，施食求福；故能圓成，一切淨穢眾生，無量功德。阿難發意，既美且善；可惜小乘根器，且位居凡夫，力量既簿，又離佛無侶，故難免遭魔墮落。

#HR:011

此釋阿難，所以方行等慈之由。如來世尊，是雙舉佛十號中，前後二號。訶謂訶責，須菩提譯空生，佛弟子中，解空第一。大迦葉，譯飲光，佛弟子中，頭陀第一；乃傳佛心印，第一代祖師。前者捨貧乞富：因恐富者福盡墮落，為續善根；後者捨富乞貧：因憐貧苦無福，為植樂因。二者用意雖善，而心不平等，故為維摩居士所訶。維摩經云：「唯須菩提，若能於食等者，諸法亦等；諸法等者，於食亦等。如是行乞，乃可取食。」又：「汝須菩提，從於外道出家，彼外道六師，是汝之師，彼師所墮，汝亦隨墮。如是行乞，乃可取食。」又「布施汝者，不名福田，供養汝者，墮三惡道。」時尊者聞之茫然，不知其言所以，捨缽而出；大士復說：「唯須菩提，取缽勿懼。於意云何，如來所作化人，若以是詰，寧有懼否？須菩提言，不也。」大士言：「一切諸法如幻化相，不應有所懼。」，大士又呵大迦葉云：「唯，大迦葉，雖有慈悲，而不能普，捨富從貧；若住平等法，應次第行乞，不應有所擇。」維摩居士，是金粟如來再世，故其訶等如佛訶。又其訶時，釋尊默然不語；故知釋尊亦訶。欽謂欽敬，仰謂仰幕，阿難已知，二者因乞，其心不等，為佛所訶。而又欽敬仰慕如來，開發闡明，無遮限之慈心，平等行乞，可度諸疑謗。因專乞貧必致疑；專乞富多招謗；若貧富無遮，慈心平等，自可度脫眾生之疑謗。因此決心，實行等慈。

#HR:012

此是入城行乞之威儀。經謂經過，彼指室羅筏城，城外濠塹，無水為隍，有水曰池，內門日城門，外門為郭門，亦即護城之門。阿難方抵郭門，即徐步整衣，端嚴整飭，其外表威儀，以肅穆恭敬，乞齋之法。因乞齋之法，諸佛所共制，故當恭敬。

#HR:013

/KEPAN/丁三婬室誤墮

阿難欲學菩薩，慈心平等，故次第循乞；雖經婬室而不回避。因此遭大幻術，幻術指先梵天咒；此咒能移日月，能令梵天下降，故曰大。摩登伽，譯云賤種，是母名，女名缽吉蹄，譯云本性。意謂彼雖墮為婬女而其本性未失。今依母立名，故曰摩登伽女。梵語娑毗迦羅，譯云黃髮，亦名金頭，是印度苦行外道之一。自謂其咒術，乃過去梵天所授，故名之曰先梵天咒。摩登伽得其所傳，今因其女，喜阿難相好莊嚴，心生愛染，欲得為夫，遂以咒巾覆食，囑女送與阿難。阿難遂為彼邪咒所攝，不覺隨至其家，身入婬席，為摩登伽女，婬躬撫摩，將毀戒體。戒體、謂出家者，登壇求戒時，初番白羯磨竟，有無表色法，名妙善戒體，遍滿十方虛空；第二番白羯磨時，此妙善戒法，如雲如蓋，聚履行者之頂；第三番白羯磨竟，此妙善戒法，即從頂入，充滿求戒者身心，名得戒體。若持戒清淨，則此戒體充滿，能發無漏定慧，而得解脫。否則，定慧不生，解脫無期。今云：將毀戒體。即摩登伽女，將毀阿難戒體，而未毀之際；阿難心雖明了，而力不由己，遂念世尊大慈，寧不救我。佛知阿難，為婬術所加，故齋畢即歸，放光說咒；敕令文殊，將咒往護，提將阿難，及登伽女，歸來佛所。首楞嚴大教，遂因是而起發。

#HR:014

/KEPAN/丙二神咒護攝分三。丁初大悲鑒物恆不忘念

如來謂釋尊，彼指阿難，婬術指邪咒，為導婬之術。佛以同體大悲，鑒物利生，念念不忘有情；故知阿難，墮於婬室，為摩登伽邪咒婬術所加，正待垂救。故齋畢即速歸，不依常儀齋畢說法；王及大臣，長者居士，知必有特殊因緣，是以皆隨佛返祇園精舍，願望得聞，佛法要義，以沾法益。

#HR:015

/KEPAN/丁二放光說咒表示密因

此文屬經家敘述。於時，謂當阿難戒體將毀未毀，而佛歸眾隨，返抵祇園之時。佛頂，表如來極果；亦即眾生本具之藏性理體。光明，表眾生本有實相智光。佛頂放光，顯從體超用；光名百寶無畏，顯體具眾德，故其用微妙而又威猛，無堅不摧，無惡不克。千葉寶蓮，表成佛之真因；有佛化生，表由真因而成究竟果覺。今華從頂出，表真因不離果覺；佛坐蓮華，表果覺不離真因。真因不離果覺，即因該果海；果覺還契真因；即果徹因源，因果相契，名為密因。化佛居佛之頂，乃顯尊中尊；所說神咒，正是密中密。

#HR:016

/KEPAN/丁三文殊往救破邪歸正

聖人之旨，名之曰敕，佛為能敕，文殊為所敕。因阿難為邪術所迷，非大智莫能救；故佛獨教大智文殊，將化佛所說神咒，持往摩登伽家；究竟邪不勝正，神咒一至，惡咒消滅。阿難如醉初醒，必須提攜；摩登伽女，癡迷不悟，必須勸勉及獎勵。或問：佛之神力，足可破邪，何須說咒。答：為顯神咒功力故。經云：「十方如來，因此咒心，得成無上，正遍知覺。」「若有眾生，受持此咒，能滅重罪，成菩提道。」故佛借阿難示墮因緣，介紹神咒。再問：因何佛不自說，而須化佛說咒？又經云：「有此咒地，十二由旬，成結界地，一切邪魔，不能侵害。」今祇陀林，離舍衛城，不過四里，何須將咒往護？答，為顯無為心佛，人人本具，故由化佛說咒。為顯三寶具足，故將咒往護。佛是佛寶；咒是法寶；文殊屬僧寶。以果上三寶之力，而破登伽之術，解其女之癡，救阿難之厄。故佛放光，化佛說咒，敕文殊將咒往護，提將阿難，及摩登伽歸來佛所。

#HR:017

/KEPAN/甲二正宗分分六，乙初顯如來藏妙真如性圓三諦理，文至四卷。乙二示不生滅為本修因妙三觀門。文至七卷。乙三明正助合行所成伏斷圓三德位，文至第八卷。乙四結成經名以彰圓體圓宗圓用，文至八卷文殊問答止。乙五借破戒惡心為問端廣示七趣差別，文至九卷。乙六借無聞比丘為語端明五陰魔境，文至第十卷不戀三界止。

/KEPAN/今乙初分二。丙初正明理性分四。丁初當機悔請

阿難見佛即頂禮，是謝佛再造之恩。若非佛說咒救護，恐已墮落，今蒙佛救，法身將亡而復存，慧命將斷而再續，此恩此德，能不禮謝。心中悔恨，目中淚盈，謂之悲泣。無始來，謂時之久。法華經佛云：「我與阿難，同在空王佛所，發菩提心。阿難常樂多聞，我常勤精進，故我疾成，無上正覺。」多聞原是入道之本，般若經云：「菩薩有三無厭：供佛無厭，聽法無厭；供僧無厭。」聽法無厭，即是多聞。阿難多聞不修，難免婬室之難。四禪比丘，無聞而修，以凡濫聖，大妄語成，墮無間獄。觀音菩薩，從聞思修，入三摩地，上合諸佛慈力，下合眾生悲仰。今阿難多聞，不務真修，所以未全道力。道有四種：一是小乘聲聞道；二是中乘緣覺道；三是大乘菩薩道；四是一乘無上道。今約聲聞道，小乘修學，斷三界見惑證入初果。不入色聲香味觸法，名為道力。若斷思惑，證阿羅漢果，超越三界分段生死，證出世三明六通，名全道力。今云未全道力，則似阿難早已證聖果，不過未全而已。然則因何仍墮婬室，故知經中全字，應為存字，以未存道力故，或可作完全無道力解，始與事實相符。殷勤啟請，謂求法之至誠；十方如來，是能證之人，菩提，是所證之果。菩提譯云覺道，分別言之有三：一是實智菩提，以智慧為道；二是真性菩提，以理體為道；三是方便智菩提，以應機施教為道。真性菩提，生佛不二，眾生迷則沉淪生死，佛覺故證涅槃理體，正顯法身德。實智菩提，是稱理而證之根本智，成自受用報身，正顯般若德。方便智菩提，是依根本智而起之後得智，成他受用報身，正顯解脫德。佛成就三菩提，故證三德，而具三身。成義有三：一謂生成：如人畜等皆從父母生；二造成：如舟車房屋等；三集成：如國家社會等；四完成：如所作己辦等；五現成：如真如自性，生佛平等。若集成則有散，若造成則有壞，若生成則有滅。今十方如來得成菩提，非生非造，非集非完，而是現成。淨名經云：「一初眾生，即菩提相。」又：「一切眾生，畢竟寂滅，即是涅槃，不復更滅。」本經：「菩提涅槃，元清淨體。」又：「此見及緣，元是菩提，妙淨明體。」故知菩提，本自現成，不假造作。惜眾生迷而不覺，枉受生死，諸佛菩薩，之所以興無緣慈，起同體悲，再來度生，無非為開示眾生自性菩提，令其覺而不迷，悟佛性，了生死，證涅槃而已。

梵語妙奢摩他，譯云止，以寂靜為義，輕安為相。以居定中，心如止水、無取無著、故三觀中屬空觀。圓覺經云：「若諸菩薩，悟淨圓覺，以淨覺心取靜為行；由澄諸念，覺識煩動，靜慧發生，身心客塵，從此永滅，便能內發，寂靜輕安。由寂靜故，十方世界，諸如來心於中顯現，如鏡中像，此方便者，名奢摩他。」梵語具云：三摩缽提，譯云觀，以起幻為行，大悲輕安為相。因於定中，觀一切法幻化不實，故三觀中屬假觀。圓覺經云：「若諸菩薩悟淨圓覺；以淨覺心，知覺心性，及與根塵，皆因幻化。即起諸幻，以除幻者，變化諸幻，而開幻眾。由起幻故，便能內發，大悲輕安。一切菩薩，從此起行，漸次增進。彼觀幻者，非同幻故，非同幻觀，皆是幻故，幻相永離。是諸菩薩，所圓妙行，如土長苗。此方便者，名三摩缽提。」梵語禪那，譯云思惟修，亦名靜慮。靜即是止，慮即是觀，故禪那就是止觀不二，以不取為行，以寂靜輕安為相，三觀中屬於中觀。圓覺經云：「若諸菩薩，悟靜圓覺；以靜覺心，不取幻化，及諸靜相，了知身心，皆為掛礙。無知覺明，不依諸礙，永得超過，礙無礙境。受用世界，及與身心，相在塵域，如器中鍠，聲出於外，煩惱涅槃，不相留礙。便能內發，寂滅輕安，妙覺隨順，寂滅境界。自他身心，所不能及，眾生壽俞，皆為浮想，此方便者，名為禪那。」圓覺經佛開示三觀，無論取靜為行，起幻為行，或不取為行；皆須先悟妙淨圓覺。與本經先悟後修，同一道理。三觀次第修證，名隔歷三觀；三觀圓修圓證，名圓融三觀。鈍根菩薩，或利根聲聞，先修空觀，次修假後觀中。空觀成，斷三界見思煩惱，位在圓教七信，別教七住。若於此得小為足，安立涅槃，名定性聲聞。菩薩雖斷見思，然塵沙煩惱未破，度生之願未遂；故從空出，修習假觀，達諸法如幻，廣學四教四門，利生方便；歷十行位，斷界外塵沙煩惱，獲證總持，知根，決疑，報答等四無所畏。廣度眾生，觀機逗教，猶如醫王，對症下藥，是名假觀成，位在圓教十信，別教十向，與眾生無邊誓願度之願相應，然煩惱未斷法門未盡，佛道未成，因而出假習中。觀佛性非空非有，雙照空有，從別教十向後心，破無明，登初地，知佛性具一切功德，見中道第一義諦理，名見道位。藏教初果，通教見地，雖同名見道，然所見但真諦理；菩薩雖悟真諦，不名見道，必須登初地，見中道第一義，方名見道。從此修行，斷十二品無明，方證佛道。三觀次第修，三惑次第斷，三德次第證，天台宗判此為別教。圓覺經名此，為歷別三觀。如圓覺經云：「善男子，此三法門，皆是圓覺，親近隨順，十方如來，因此成佛。十方菩薩，種種方便，一切異同，皆依如是，三種事業，若得圓證，即成圓覺。」利根菩薩，修奢摩他時，則具三摩禪那。觀諸法空，一空一切空，假中皆空，十界性相皆空。修三摩缽提時，一假一切假，空中皆假，十界性相無一不假。修中觀時，一中一切中，空假皆中，十界性相無不中。菩薩於空假中三觀中，無不具足一切行，是名諸菩薩具足萬行。此三觀互攝互融，圓修圓證，所謂圓人受法，無法不圓，是謂圓融三觀。圓覺經：「若諸菩薩，以圓覺慧，圓合一切，於諸性相，無離覺性，此菩薩者，名為圓修，三種自性清淨隨順。」三觀次第修不名妙，三觀圓融方可稱妙。

最初方便，即十方如來，得成菩提之最初方便。菩提是果，果必由因，因即奢摩他三摩禪那，圓妙三觀；修此三觀，必須先開圓解，故圓妙三觀，是得菩提之方便；而開圓解，則是修妙三觀之方便，即方便中之方便：亦即最初方便。向下徵心辨見，破妄顯真，會四科七大，皆如來藏圓三諦理，甚至明二本，選圓通，無非欲令阿難等，先開圓解，後起圓行，正是酬答阿難最初方便之請。

於此，圓瑛法師以為阿難既請大定，佛知其已回小向大，發菩提心，故摩頂安慰而告之曰：「有三摩提，名大佛頂首楞嚴王，具足萬行，十方如來，一門超出，妙莊嚴路，汝今諦聽，阿難頂禮，伏受慈旨。」如是問答請許，方得接續，上下文意，不致隔礙。否則，佛答大定之名，橫隔於第一番執心在身內文中，反而割斷文意云云。而佛頂文句卻云：「問曰：阿難首以三法為請，安得置此三法，直至第二科中方答，今科所答更是何法。答曰：今所答者，正是三法之最初方便也。以悟如來藏，一切俱非義故，則妙奢摩他方便得成；以悟如來藏一切俱即義故，則妙三摩缽提方便得成；以悟如來藏離即離非，是即非即義故；則妙禪那方便得成。既先示此三法所依理體，故阿難經請入華屋門，門之一字，即指此三方便也。願讀經者，玩索本文，真正線索，莫泥舊見舊聞，自當得其旨矣。」

海公則謂：阿難殷勤啟請十方如來，得成菩提妙奢摩他三摩禪那最初方便。佛全未提三妙觀名，反問阿難發心本因，徵其心目所在，似答非所問。實則，向下佛所開示，皆方便中方便，務令阿難及大眾，先開圓解，獲得修三妙觀之最初方便也。

#HR:018

/KEPAN/丁二大眾願聞

於時，即阿難請佛開示，得成菩提最初方便之時。因阿難所請，是成佛之法，三乘共仰，聖凡同欽，故在會三乘，及天龍八部，國王大臣，長者居士等聖凡大眾，無不俱願樂聞。請法既畢，退歸本位，默然而坐，心中欽然承受，無上法王聖教之法旨。此文乃屬經家敘述。

#HR:019

/KEPAN/丁三如來答示分二。戊初就事顯理分二。己初逐破妄執密顯真心分三。庚初徵其發心本因分二。辛初如來問

汝指阿難，我是佛自稱。佛與阿難，同一祖宗氣脈，其祖師子頰王，生四王子。即淨飯王，白飯王，斛飯王，及甘露飯王。淨飯王生二子，即世尊及阿難陀；白飯王生提婆達多與阿難；斛飯王生摩訶男及阿那律；甘露飯王生馬勝、小賢，及一女名甘露味。所謂四王八子，佛為最長，阿難最幼，故曰，汝我同氣，情均天倫。阿難自婬室歸來，悔恨交加，雖請成佛方便，心中仍感煩惱，慚愧莫名。佛恐其情緒影響，聽受大法。又阿難啟請圓妙三觀，必須謝息攀緣，去妄存真，方可修證。佛欲徵心破妄，恐其惶惑不安；故先舉親情，而安慰之。當初以下五句，正是徵問阿難發心之由。世間恩重莫如父母，愛深莫如妻子；今汝阿難，慨然頓捨而發心出家，究竟於我法中，見何勝相？

#HR:020

/KEPAN/辛二阿難答

上科佛問阿難，於我法中見何勝相，頓捨世間，深重恩愛，發心出家。今阿難據事實直答，謂我見如來，三十二相。佛之三十二相，雖僅屬劣應身，然已超越世出世間，諸所有相。三乘聖眾，雖各具勝相，其數不等。輪王數等，勝而不妙；帝釋妙而不殊；梵王殊而不特；阿難特而不絕。唯佛之三十二相，既勝妙殊特，復超絕聖凡。內外透明，如琉璃寶，表里清澈。阿難見之，因而思惟，佛之勝相，誠非世間欲愛所生，因為世間欲愛，粗而不妙，濁而不清；父母交合之精血，其氣腥臊，污穢不淨；而由父母精血混合，雜亂而成之胎兒，絕不能誕生，如斯勝淨莊嚴，光明微妙，猶紫金光聚之佛身。是以心生渴仰，欲得此殊妙勝相，而捨所愛，發心出家，從佛剃落。殊不知此見佛相好之攀緣心，正是生死根本，以愛捨愛，還滋愛本。金剛經云：「凡所有相，皆是虛妄。」又云：「若以色是我，以音聲求我；是人行邪道，不能見如來。」因佛相雖殊，終屬應化身，一期化畢，此相亦滅。阿難竟以攀緣心，緣生滅相，如何能證，不生滅果。故經云：「若以生滅心為本修因，而求佛乘，不生不滅，無有是處。」

#HR:021

/KEPAN/庚二示以常心直道分二。辛初點示常心

善哉是讚美之詞。阿難見佛勝相，而知非世間欲愛所生，獨具只眼實在難得，故應嘉讚。又善哉是安慰詞，佛既徵得阿難病源在乎妄想，欲加斥破，先予安慰。又善哉可謂怪責之詞，佛意謂汝阿難，既發心出家，而不用真心，反用妄想攀緣之心，故曰善哉阿難，汝等當知。眾生一向迷真逐妄而不知，阿難亦不知，甚至連定性聲聞，權乘菩薩皆不知。今佛將為開示，當諦聽領悟，故曰汝等當知。一切眾生，通括一切凡外權小九界聖凡。無始，謂時來已久，一切眾生，自從無明妄動以來，即依惑作業，因業受報；於受報身再起惑作業依業受報，如是惑業苦三，相續不斷，遂形成生死洪流，苦惱無邊。其過皆由不知，常住真心，性淨明體，用諸妄想。眾生本具真心三世不遷四相不改曰常，無相實相，如如不動曰住；一塵不染，一法不立，謂之性淨；光明透澈，本自覺悟，謂之明體。常住真心是法身；性淨即解脫；明體屬般若。故此真心，亦即眾生本具三德。以其常住故遍一切時處，即題中大字；以其體明，無法不照故，即題中佛字；以其性淨，無法可得故，即題中頂字。常住真心是正因理性，性淨是緣因善性，明體是了因慧性；故常住真心，亦即題中如來密因。佛本此密因而圓證三德，覺悟成佛。眾生迷此密因，而用諸妄想，此想不真，故有輪轉。諸者多也，十二類生，各有八萬四千，塵勞妄想；概括而言不外三種。三界眾生，用見思妄想，此想不真故有同居土分段生死；二乘眾生用塵沙妄想，此想不真，故有方便土變易生死；菩薩用無明妄想，此想不真，故有實報土，微鈿變易生死。九界聖凡，皆錯在不知常住真心；用諸妄想，而成生死根本。若知常住真心，去妄從真；斯即無漏涅槃，成佛根本。此文為全經之總綱，以下開示，皆本乎此。

#HR:022

/KEPAN/辛二勸修直道

初二句，是佛按阿難請意。汝阿難既欲研求無上菩提，真實發明，本具之佛性；就應該直心酬答我之所問。因為十方如來，皆同以直心之道而出離生死，故維摩經云：「直心是道場，能辦一切事故。」華嚴經云：「菩薩妙法樹，生於直心地。」大智度論亦云：「直心之人，容易免苦；如稠林拽木，直者易出。」若能直心，正念真如，於一切法不起分別；則心直言直，內外相應，因果一致。乃至，是超略詞。以發菩提心為始，至證菩提為終，於中經歷信、住、行、向、地、四加行、等覺，五十五位真菩提路。今文略五十五位，故曰如是乃至。諸委曲相，謂諸魔事，能障道業，不能直入聖位。故佛教誡阿難等，欲求無上菩提，應當直心。果能心言正直，不起分別，必可遠離魔事，直趣菩提。故曰：中間永無諸委曲相。否則，因地不真，難免果遭紆曲。

#HR:023

/KEPAN/庚三廣破七番妄計分七。辛初正破內計分五。壬初徵起緣心

當汝二句，是佛按阿難所答。將何二句，是佛雙徵阿難，能見及能愛；亦即審驗，二種根本。能見之見精，即是常住真心，屬涅槃根本。愛樂，即下七番所計之妄心，是生死根本。所見，非指所見之境，而是能見之見性。佛問阿難，將何為能見之見性，意欲令其直悟見性，是心非眼。奈阿難示同凡情，故白佛言：「如是愛樂，用我心目；由目觀見，如來勝相，心生愛樂，故我發心，願捨生死。」其志固可嘉，其行實可愍。因阿難以識為心，認見屬眼，無異認賊為子，將妄作真。誠如經云：「失汝元常，故受輪轉」。

#HR:024

/KEPAN/壬二喻明降伏

如汝等三句，是按阿難所答。佛先牒其妄情，然後舉喻以明。意謂若真如汝阿難所說，如是愛樂因於心目，則汝應知心目所在。若不識知心目所在，則不能得降伏塵勞。猶如國王發兵討賊，是兵當知，賊之所在，否則徒勞無功。國王喻本覺真心，賊喻煩惱妄想；王被賊侵，喻眾生真心為煩惱所覆。發兵討賊，喻起始覺妙智，精修圓妙三觀。兵當知賊所在喻欲修三觀，先當知煩惱所在；若不知煩惱所在，雖終日修行，徒與煩惱為伴，無從降伏。故佛明以開示，欲修先悟，始克有成。本經二十五聖，皆知煩惱所在，發智慧兵，討煩惱賊，得證圓通。為陰魔所乘之行者，皆由不知煩惱所在，而墮天魔外道；其中最後二種雖能證二乘，然仍非究竟。因其不知，心目所在「違遠圓通，背涅槃城，生纏空種。」

最後二句，是佛指出生死涅槃，迷悟關鍵所在，心目本無過咎，咎在不知；若能知目非見，愛樂非心，便離過咎。經文似漏一句，應云：「使汝流轉，皆由不知，心目為咎。」如是望前文：「若不識知心目所在，則不能得，降伏塵勞。」望下文：「我等今者，二障所纏，良由不知，寂常心性。」又云：「為彼所轉，溺於婬舍，當由不知，真際所詣。」甚至佛於四科七大之中，皆責阿難不知心目所在，及佛會四科七大皆藏性時，阿難等始：「各各自知，心遍十方；見十方空，如觀手中，所持物葉。悟得一切世間諸所有物，皆即菩提，妙明元心，了然自知，獲本妙心，常住不滅。」至此阿難及法會大眾，方知心目所在，堪修圓妙三觀，方可降伏煩惱，圓證無上菩提。

#HR:025

/KEPAN/壬三牒其內計分二。癸初正牒徵

此科應云雙徵心目。因在此之前，阿難未會計心在內故無重牒之義。初三句正雙徵心目，前文阿難答佛，由目觀見如來勝相，心生愛樂。佛於前科，先按情執，後舉喻明，若不識知，心目所在，則不能得降伏塵勞。今繼而徵心目所在，無非欲令阿難，去妄明真，離塵相，悟見性，降煩惱，證菩提而已。

世間有有情世間，及器世間之分；有情世間有界內六凡之有情世間；及界外四聖之正覺世間。器世間則有六凡眾生所居之同居土；三乘聖人所居之方便有餘土；及諸佛菩薩所居之常寂光土。今云一切世間，是指有情世間中之六凡眾生同居土。本經下云：有十二類生，即胎、卵、濕、化、有色、無色、有想、無想、非有色、非無色、非有想、非無想。今云十類異生，乃於十二類生中除去，無想無色二種。因無想，是精神化為土木金石，暫時無心；無色，是無色天，空散消沉，心無定處；故但言十種異生。阿難既示同凡情，故廣引十類異生，同將識心，居在身內之見解，以證己執，心在身內，所計不差。縱觀三句，是高引如來勝相，證己之眼，在於面上。佛眼修廣，如青蓮華，故曰青蓮華眼。我今觀此等四句是正答。根有二種，一曰勝義根：是依他起性，依一精明，分六和合，故在眼曰見，在耳曰聽，在鼻曰嗅，在舌曰嘗，在身曰觸，在意曰知；對境照了，不落分別，清淨四大，與心法和合而成，名勝義根。二曰浮塵根：是遍計執性。色香味觸四塵為能成，地水火風四大為所成，其形眼如葡萄朵，耳如新卷葉，鼻如雙垂爪，舌如初偃月，身如腰鼓顙，意如幽室見，浮凸粗濁可見，名浮塵根。佛所問是勝義根之清淨心目，亦即見性；而阿難所執，卻是浮塵根，故曰「我今觀此浮根四塵，祇在我面；如是識心，實居身內。」識心，妄想耳，並非真心。故下佛展轉破其所執，七處俱非，令知妄心無體；欲修三觀，當悟真心，為本修因。

#HR:026

/KEPAN/癸二立例

佛因阿難執心在內，故先立例以定內外。如來講堂，即祇園精舍，給孤獨長者建此精巧重疊之樓閣，供佛說法安僧之用，故名如來講堂。園林為祇陀太子所供養，故名祇陀林。今佛問阿難，坐於堂中，觀祇陀林今何所在？阿難答佛，清淨講堂，建於給孤獨園之內；而祇陀林，則在講堂之外。此是例定，境之內外。佛又問阿難：汝今堂中，先何所見？阿難答佛，我於堂中，先見如來，次觀大眾，如是外望，方矚林園。此是例定見之先後。佛再問阿難，因何有見？阿難答佛，因講堂戶牖開豁，故在堂中，得遠瞻見。佛三番徵問，皆明知故問，令阿難自說，以便破時，無所反辯。又阿難及一切眾生，一向執心在內，若一旦破之，必生恐怖，或生疑惑，故佛先立例然後破，使阿難眾等，易於明了。講堂例阿難之色身；如來，例肉團心；大眾，例五臟六腑；戶牖，喻眼根；園林，如身外物。阿難在堂中，例識心在阿難身內。喻中阿難先見如來，次觀大眾，如是外望，方矚園林。合阿難計心在內，則應先見肉團心，次見臟腑，復從眼根，方見身外之物。今汝阿難，但見身外之物，而不見身內之心腑，云何可說，心在身內？

#HR:027

/KEPAN/壬四懸示定名

此科含義有三，一酬答令喜：阿難請佛開示，成佛法門，而佛反問其發心本因，乃至園林今何所在，答非所問，阿難難免疑悔，今佛懸示大定，令知佛將開示大法，心生歡喜。二將破妄：恐生怖畏，故先示定名，令知妄心雖破，非同斷滅；仍有大定可修，佛道可成。三令眾渴仰：先示大定，令知今日法會殊勝，專心恭聽，容易得益，不致有人，中途退席。

佛全身金色曰金色臂。舒即伸也，佛伸手摩阿難頂，以示慰藉。前阿難所請三摩，是三摩缽提之略稱，三觀中屬假觀，今三摩提，是大定之總名，亦名三摩地，亦名三昧；譯名正定，大定或妙定。正定揀外道之邪定；大定揀二乘之小定；妙定揀權乘菩薩之粗定。佛頂文句云：「有真諦三昧，俗諦三昧，中諦三昧。又有歷別三諦三昧，圓融三諦三昧。」今是圓融三諦三昧，統一切法，一切三昧悉入其中，故名為王。今佛告阿難有三摩提名大佛頂首楞嚴王，大佛頂是正定所依之理體，首楞嚴是稱性所修之妙行；以其稱性起修，全修契性，性修不二，能出生無量三昧，為一切定之總體。一行具足無量行，無量行中，復一一行具足一切行，故曰具足萬行，義如題中所釋。首楞嚴而稱王者，以其具足十德故。一尊勝：以此大定為諸法之王故；二大富：以此大定具足一切勝財法寶故；三福德：以此大定具足恆沙功德故；四鎮定：生死不動，煩惱不侵故；五統攝：以此大定：攝一切法故；六自在：出生入死，自在無礙故；七威德：降魔制外，無敵不克故；八智明：智慧明利，照徹事理故；九真實：達諸法實相，言相行應故；十仁慈：怨親平等，普濟有情故。因此大定，具足以上十德，故名首楞嚴王。具足萬行有三義：一大定所依理體，為眾生本具，如華嚴經云：「一切眾生，皆具如來智慧德相。」謂之本具。修此大定，一行具足一切行，無德不備，無法不攝，謂之該具。證此大定，無量劫來所修功德，一時皆現，謂之積具。今此首楞嚴王大定，既為眾生本具之理體，且積具一切德，該具一切法，故曰具足萬行。亦名普賢行、亦名般若行、亦名如來行。十方如來無不依此行門、超越一切因位，直趨果上菩提。菩提為能莊嚴，涅槃為所莊嚴，涅槃是理，菩提是智，智理不二，唯是一心，謂之妙。路有五十五位，漸教修行，先從乾慧，入十信，十住，十行，十向，再經四加行，入十地，至等覺；如人入海，自淺至深，如人登山，由低至高。今此大定頓修頓證，不立位次，無須經歷五十五位，故曰一門超出妙莊嚴路。汝今諦聽是佛誡聽，阿難頂禮伏受慈旨，是願意接受。正是師資契合，堪說大法之時。

#HR:028

/KEPAN/壬二正破非內分二。癸初引例

初五句是按其所答，次四句是反例。阿難前云：我在堂中，先見如來，次觀大眾；如是外望，方矚林園。今佛反問，亦有眾生，在此堂中，不見如來，而見堂外。例阿難執心在身內，竟不知內，獨能知外。阿難據事而論，在堂不見如來，獨見堂外，實無可能，故曰無有是處。

#HR:029

/KEPAN/癸二正破

阿難於例已明，於法仍迷，故佛乘前所引之例，而破其計心在內之妄執，遂告之曰：阿難，汝亦如是。汝謂在堂不見如來，能見林泉，無有是處。其實此非別人，正是汝阿難。「汝之心靈，一切明了」非指阿難攀緣愛樂之心，而是常住真心。若此常住真心，實在汝之身內，則應先見身內。頗有乃詰難之詞，意謂：世間可有一類眾生，先見身中臟腑，後觀身外萬物耶？或謂：身在堂中，與佛稍有距離，故能見佛，而心在身內與臟腑等相處太近，如眼之與睫，不能相見。所以佛云：縱因太近，不見心肝脾胃，而身內爪生髮長，筋轉脈搖，與心距離不遠不近，誠應明了，云何汝今不知？至此佛又恐其轉計，心雖在內，因無知覺，所以不能知內。故曰：汝心必定不能知內，云何知外？今既知外，亦應知內，既不內知：「是故應知，汝言覺了能知之心，住在身內，無有是處。」眾生一向執心在內，一旦破之，恐生驚怖，故佛先引例明，然後破之，意欲阿難，悟此愛樂之心，元無實體。既不在內，應不在外，更非在中，內離身心，外離世界；當下即空，清淨寂滅，便是首楞嚴王大定。大乘心地觀經云：「若能觀心體性空。惑障不生便解脫。」惜阿難未悟，故有以下種種轉計。

#HR:030

/KEPAN/辛二破轉計在外分二。壬初轉計

阿難聞佛破執心在內，便轉計心在外，如是法音，指佛前云：「必不內知，云何知外，是故應知，汝言覺了能知之心住在身內、無有是處。」阿難聞之遂轉計心居身外，且引喻作證，譬喻燈光，燃於室中，是燈必能先照室內，從其室門，後及庭際。喻心在身內，應先見身內。後從限根，方能見外。今一切眾生，既不見身中，獨見身外，可知心非在內，實居身外。猶如燈光，居在室外，能照外境，不照室內。了義是佛真實之教，其義分明顯了，真實不虛。今阿難以為，譬喻燈光，居於室外不照室內，以喻心在身外不見身內。此中道理非常明顯，無用置疑，與佛所說了義大教，無所差別；心在身外，不再成為虛妄計執。其語氣雖似十分把握，然又未敢肯定，故加耶字，求佛印證。

#HR:031

/KEPAN/壬二破斥分二。癸初立例

佛再立例，以明心若在外，則心有所知，身不能覺，猶如他食我不能飽。食有四種：物有形質，能用手執取而食者謂之段食。鬼神吸取食物之氣味精華，而得飽滿謂之觸食。四禪天人，思惟禪定，身心怡悅，謂之思食。四空天人，禪定深入與八識相應，身心愉快，謂之識食。今約段食。佛制比丘乞食，其義如下：一令貧者小施得福，能越貧窮。二令盲跛之人，見聞於佛，心生歡喜而種善根。三令家庭主婦，有機會見佛。四令諸病者，得見佛光而除煩惱。五令瞋毒眾生，見佛慈容而捨惡心。六令放逸之人，見佛功德而捨惡法。七令豪富，折伏驕慢，而生恭敬。八未信佛者見佛功德生善信心。九令懈怠之人，見佛功德，善心相續。十令眾等施，現前當來，皆得安樂。十一欲制學處，以身作則，令諸弟子而起仿效。一至六義，是興大悲，拔眾生苦；七至十義，是起大慈，與眾生樂。後一為令弟子捨貪得成道業，令正法久住。有如是因緣，故佛行乞。阿羅漢煩惱子縛雖斷；然此色身果縛尚存，仍須飲食。故阿羅漢上乞諸佛法味，以滋慧命；下乞眾生飲食，以養色身。但身命各異，一人食時，眾不能飽。例如心在身外，則身心脫節，彼此互不相干。何以佛才舉手，汝眼見時，心即分別。既然眼見心知，心未離身，云何心在身外？

#HR:032

/KEPAN/癸二正破

此以法合例，初三句按情執。覺了知見之心，即攀緣心，隨六塵境，而起見聞覺知之用。佛云：若汝此心，實在身外，則身心相外，身離心，心離身，彼此了無相干。如是則心有所知，身不應有覺；覺在身之邊際，心亦應不能知。如眾比丘，一人食飯，眾不能飽。梵語兜羅綿，譯云細香，佛手幼細嫩滑而且香潔。今佛伸手云，我今示汝兜羅綿手，汝眼見時，心分別不？阿難答言：如是世尊。意謂：我眼見佛手時，心即分別，知此是佛手。佛隨即破云：若相知者云何在外？若心離身，而居在身外，則此屬身之眼，見佛手時，心應不知，今既相知，云何汝說心在身外？以是之故，應當知道，汝阿難所言，覺了能知之心，住在身外，無有是處。

#HR:033

/KEPAN/辛三破轉計潛根分二。壬初轉計

阿難初計心在內，佛以不見身內破之。次執心在身外，佛又以身心相知而破之。故今阿難引述佛語，以不見內之肉團心及腑臟故，知心不居身內。以身心相知，眼見佛手，心即分別，不相離故，知心不在身外。我今思惟，知心實在一處。但未指明；在於何處，佛欲破無從，故再徵問，處今何在？阿難答言：此了知心，既不知內，而能知外；故我思惟忖度，此心應該潛在根裏。如人在門內，而面向外，是以不見內，而能見外；心潛眼根之內，其理亦然，因背內而向外故，能見外而不能見內。阿難恐佛再次破之，故設喻證明；琉璃碗，梵語，譯云：青色寶，通明透徹，猶今之眼鏡，喻肉團眼，琉璃惋所合之眼根喻心。琉璃合眼，喻心潛眼根。琉璃不礙於眼，眼在琉璃之內，仍見山河大地，如根不礙心，心潛根內，故能隨眼根，見外物時，心即分別。然我以下，復以法合喻，以謀挽救前昧內知外二計之失。阿難云：我此覺了能知之心，所以不能見內之臟腑，因潛在根向外背內故。雖不見內，然心潛眼根，仍在身內；如人在門內，雖面向外，而不能見內，然其身仍在屋內，故說心在身內，應無過失。又人在門內，背內向外，故能分明見外，室內之人說其在外，亦無不可。心潛根裏，以臟腑望之，可說在外。此番計成，將救前二失。

#HR:034

/KEPAN/壬二破斥分二。癸初立例

阿難既立喻以證妄計，佛即引彼所立之喻為例而破之。初四句按其情執，如汝阿難所言，心潛根內，猶如琉璃合眼，而不礙眼。心潛眼中，而眼不礙心；故能隨見，隨即分別。然則當人以琉璃合眼之時，因琉璃通明透徹，故能見遠處山河，當遠見山河之時，而眼還能近見琉璃否？佛故意問定，而後破之。阿難據事直答，如是，世尊！是人當以琉璃籠眼實見琉璃。

#HR:035

/KEPAN/癸二正破

佛據阿難所答而破之。謂汝阿難之心，若果然同於琉璃合眼，當見山河之時，既能見琉璃，亦應見眼，而今云何不能見眼。既不見眼，則法喻不齊；若能見眼，眼則同境。若眼變為所見之境，自當失卻能見之功，不得成就，彼根隨見，隨即分別。若不見眼，則心非潛根，不同於琉璃合眼，云何可說，此了知心，潛在根內，如琉璃合。是故以下是結破，以是法喻不齊之故，應當知道，汝阿難言覺了知心，潛伏根裏，如琉璃合，無有是處。

#HR:036

/KEPAN/辛四破轉計見內分二。壬初轉計

阿難計心在內，佛以不能見內破。又計心在外，佛以身心相知破。再計潛在根裏，佛又以不能見眼破之。故今又作思惟，既身心相知，心未離身，則此心仍在身內，所以不能見內，因內有腑臟，重重包裹，但見暗相，即此所見暗相，應名見內。化物而不藏謂之腑，能藏精氣不泄謂之臟。臟即心、肝、脾、肺、腎，心為神藏，肝為魂藏，脾為志藏，肺為魄藏，腎為精藏謂之五臟。腑謂六腑，大腸為行道腑，小腸為盛受腑，膀胱是津液腑，三焦是命腑，膽中清淨腑，胃是水谷腑，此五臟六腑，皆在身內，故曰腑臟在中。竅穴指眼、耳、鼻、口等七孔，能通於外者，故曰竅穴居外。有藏包裹之處則必暗，有竅通達之處則必明，因此，今我阿難對佛，開眼之時，因有竅穴故見明，名為見外；閉眼有臟腑故見暗，名為見內。此計還同第一番執心在內，既遭佛破，故未敢肯定，而請決於佛曰：是義云何？

#HR:037

/KEPAN/壬二破斥分三。癸初正破

因阿難轉計還同在內，故佛獨約見暗破之，初二句按其情執，次三句先定對與不對二義，然後分途破之。若當閉眼見暗之時，此暗境界，是與眼對；則此暗相，在於眼前，屬於身外，云何可成，心在身內，名為見內。恐轉計云，閉眼所見之暗，無論在於眼前或眼後，但見暗相，即名見內。故佛繼而破之，若謂凡見暗相，皆得名為見內；則汝黑夜，居暗室中，又無日月燈光，全室皆暗，即此室中所有暗相，應皆是汝三焦六腑，有是理乎？焦謂三焦，上焦在胃上，中焦在胃臍之間，下焦在臍下，為命府，是六府之一，故曰焦腑。佛又恐其轉計，謂閉眼所見之暗，不與眼對，故佛破之曰，若不與眼對，云何成見，因世間凡所有見，必然根境相對，今境不與根對，云何成見？

#HR:038

/KEPAN/癸二轉破分三。子初被其轉計內對

佛恐阿難轉計云：閉眼所見暗相，雖與眼對，但非在身外，而是在於身內。故破之云：設使汝閉眼所見之暗，是離對外之見，而返觀身中，由內對所成。故不應說暗室之暗，皆汝臟腑，而得名為，合眼見暗，名為身中。然則開眼見明之時，何不見面？佛意見暗既非對外而是返觀身中臟腑；則見明之時，亦應返觀，而見自己之面。今見明時，何不見面？開眼見明，既不能返觀自己之面，則閉眼見暗，應亦不能返見身中內腑，則相對之義，自然不成。或許轉計，閉眼見暗，固可返觀身中，開眼見明，亦可反見自己之面，故佛破之，見面之義若成，則此了知心，及汝眼根，兩者皆應在於虛空矣。既在虛空，云何成就，閉眼見暗名為見內之說。

#HR:039

/KEPAN/子二破其轉計在空

若然汝阿難之心與眼，皆在虛空；自然已非汝阿難之體。或謂，不管心眼何在，但能見我之面者，即我心眼。然則我今亦見汝面，則我如來，亦應屬於汝阿難之心眼矣。豈獨如來，能見汝面，即此在會大眾，莫不見汝阿難之面；如是大眾皆汝心眼，則汝阿難心眼，豈非無量。何況，汝在虛空之心眼，若已有知，則地下之身，應不有覺。一人豈能，具有兩覺。

#HR:040

/KEPAN/子三破其轉計兩覺

此恐阿難轉計，何妨兩覺。故佛按而破之，必汝執言，在地之身，在空之眼，兩皆有覺，則汝阿難一人，應有二個知覺。知覺為眾生本具佛性，依之修行，可成佛道。今汝阿難，有二知覺，則汝一身，應成兩佛。當知佛之應身雖無量，而佛之法身。唯一無二，豈能一人而成兩佛。

#HR:041

/KEPAN/癸三結破

乘上所說之故，汝阿難言，見暗名見內者，絕無此理。

#HR:042

/KEPAN/辛五破轉計隨生分二。壬初轉計

阿難四番被破，不敢再逞己見，以下三番，皆引佛昔日言教，以為根據。故曰，我常聞佛，開示四眾。阿難為佛侍者，常隨於拂；且多聞第一，歷耳不忘。比丘，比丘尼，優婆塞，優婆夷，名為四眾。又四眾中，復有發起眾，當機眾，結緣眾，及影響眾等四眾。發起當經之人，謂之發起眾；如金剛經由須菩提發起，本經由阿難發起。當時聞法得益，轉邪歸正，轉迷為悟，轉愚為智，或轉凡為聖，謂之當機眾。雖同會聞法，以宿業深重，未能獲益，但結法緣，為將來因，名結緣眾。如影隨形，如響應聲，一佛出世，千佛護助，謂之影響眾。如此會中，文殊、觀音等大士皆古佛再來，助轉法輪者是。比丘中固有發起、當機、結緣、影響等四眾，比丘尼中，甚至優婆塞優婆夷眾中，亦無不皆有，當機等四眾。如是四四十六眾矣。

由心生故等四句，正是佛所開示之教法。諸法本無生，由心故有；心本無形，因法得顯。心法互為因緣，而生諸法，其義四教不同。若心若法，皆因緣生；緣生諸法皆無常、苦空、不淨、無我、是藏教義。若悟心法，皆本無生；無生則無滅，當體即空，非滅故空，是通教義。若謂無明不覺生三細，是心生法生，境界為緣長六粗，是法生心生，因此而有十法界假名，差別無量，是別教義。若云心生法生，法本無生；法生心生，心亦無生；若心若法，皆是清淨法界，不可思議，是圓教義。阿難引佛昔日言教，以證自己妄計，故曰：我今思惟，即思惟體，實我心性。不知思惟本無體性，乃緣前塵分別妄心耳。細則七識，恆審思量，粗則六識，對境分別，二皆三界煩惱，虛妄想相，全無實體。今阿難示同凡小，執此攀緣之妄心，為自心性。隨心攀緣所合之處，心即隨有；心緣於內，心即在內；心緣於外，心則在外；心緣於根，即潛根裏；若緣內臟，當然心在身中。故心不一定在內、在外，或在中間；但亦可謂心在內、在外，或在中間。此計若成，將救前四失。

#HR:043

/KEPAN/壬二破斥分三。癸初牒計

由法生故二句，是佛牒其說；後二句是按其妄計，以便破之。

#HR:044

/KEPAN/癸二正破分二。子初破無體

佛意謂隨根所合之處，而有之心，原屬妄想攀緣，本無實體。以無實體之心，焉能與有體之物合。若無體之心，能與有體之物合，則同於十九界，與七塵合。人所共知，根塵識三，合成十八界。今十八界外，另加一無體之十九界，與於六塵外，另加一無體之第七塵合，豈非笑話，故曰是義不然。

#HR:045

/KEPAN/子二破有體分二。丑初約內外出入破

若謂思惟之心，屬有自體，故能與外有體之法合。則汝阿難，且以手挃身體，試看此能知心，為復從內出，抑或從外而入。若從內出，此心仍居身中，何不見內之腑臟？又心從內出，還歸之時，亦應見身內之物。若從外來，是心在外，來入身中，則應先見汝面，如人從外入內，必先見門。今俱不見，可知此思惟之心，虛妄無體；既非內出，亦非外來，豈能隨根所合之處，心即隨有。此中見字，乃約心為能見。阿難及一般凡情，皆以為見是眼非心，而心謹能知而不能見。故曰見是其眼，心知非眼，為見非義。佛隨即按其妄情而破之曰：若眼能見，汝在室中，門能見否？佛以阿難喻心，門喻眼，室喻身，人在室中，門不能見，而能見者，是人非門。喻心在身中，眼不能見，而能見者，是心非眼。或云：人屬有情，室乃死物，豈可為喻。故佛再引死人為例，若眼能見，則諸已死之人，尚有眼存，亦應皆能見物。或謂安知死人，不能見物。佛即破云：若能見物，云何名死；既名已死，當不能見。

#HR:046

/KEPAN/丑二約一多遍不遍破

前七句先徵定四義，謂一體、多體、遍體、及不遍體。次八句約一體破。若謂四肢、同一心體；則汝以手隨觸一支，四支皆應齊覺。若言隨挃一支、四肢咸覺，則所挃之處，不應偏有所在，而應謹挃一處，全身處處皆知。而今不然，觸頭頭知、觸手手知，但一處覺，餘則無知，顯然挃有所在，然則一體之義，云何能成。一體不成，便成多體；若多體者，則汝阿難，便成多人，應有眾多阿難，今則不然；唯一阿難，然則眾多心體中，何體為汝阿難所有？若言唯一心體，而能遍滿全身四肢，其義則與前四支共一心體同。故曰若遍體者，同前所挃。若謂心體，不能遍於全身四肢，而謹局跟於所挃之處，則當汝頭足同時被挃時，頭有所覺，足應無知，因心在頭而不在足故。反之，若足有所知，則心在足，而不在頭，故頭應無覺。今汝事實不然，頭足同觸，同時覺知，是以言心不遍，限於一處，其義不成。

#HR:047

/KEPAN/癸三結破。

以是心體非在內出，非從外入，非一非多，非遍不遍之故。應知汝阿難所言，隨所合處，心則隨有，其義不成。因心體既無所從來，何能隨合？心既無定體，何能隨有？故曰無有是處。

#HR:048

/KEPAN/辛六破轉計中間分二。壬初破泛計分二、癸初泛計

此當機復引佛昔日言教，以證今日之妄執。文殊師利，譯云妙德。過去成佛名龍種淨尊王佛，現在北方作佛，名歡喜藏摩尼寶積佛，未來成佛，名普現如來。今現菩薩身，於釋尊座下居上首。等是等於觀音勢至，普賢彌勒，諸法身大士。法王是佛通稱，法華經云：「我為法王，於法自在。」法王子，是諸大菩薩通稱，以能承繼佛位，紹隆佛種，掌法王權，持法王印，執法王令，行法王事；號令人天，如法化世，不久即登法王寶座，故名法王子。佛與諸法身大士，常談實相法，實相指眾生本具不生不滅之清淨本體，義通四教。若云：諸行無常，是生滅法；生滅滅已，寂滅無相，無相即實相，是藏教義。若云：實相無相，無男女相，無長短方圓等相，而名實相，是通教義。若云：實相無相，無生死相，無涅槃相，無煩惱亦無菩提等相，超空有二邊，凝然不動名為實相，是別教義。若謂實相無相，無所不相，法法頭頭，無非實相，是圓教義。本經顯陰入處界，本如來藏，藏性即實相。無論煩惱與菩提，生死與涅槃，隨拈一法，皆是實相，故曰諸法實相。阿難常聞佛為諸大菩薩，說此實相，以真心清淨本然，離一切相，圓滿周遍，猶如虛空，無在無所不在，豈可說在內，在外，或在中間。阿難不解佛意，故曰世尊亦言，心不在內，亦不在外，因而憑一己妄心思惟，若心在內，不應內無所見；若心在外，身心應不相知，今內不見臟腑故，在內不成。身心相知故，在外非義。事實上身心相知，心未離身，可見心仍居身內，然反復推求，此心又不能見內之臟腑，然則當在根塵之中間，故妄計曰：今相知故，復內無見當在中間。

#HR:049

/KEPAN/癸二泛破

前科阿難因執心在內在外，二皆不成，故今言在中，而未言明，中何所指。故佛言：汝言中間，中必不迷，迷則不言。今既言中，非無所在，究竟此中，是在外一處之中，還在一身之中？若在一身之中，則身之左邊右邊或前後上下皆不名中，若謂在身之正中，則同前所說，此心在內，應先見臟腑，今既不見，不應再言，心在身之中。或謂此中，是指外境一處之中，則究竟是有所表，抑無所表。若無所表，則等於無，成為戲論；若有所表，則無一定中間之相。何以故？如人以竹或旗插於一處，表為中間；但有人從東看時，此表在西，在南看時，表則成北。反之，在西看則東，北觀成南，此表示中間之物體，既四方混淆不定，則汝心在此中間，亦應雜亂不定矣。

#HR:050

/KEPAN/壬二破正計分二。癸初正計

阿難言：我所說中，非在身內之中，亦非在外境一處之中。而是如佛昔日所說，眼色為緣，生於眼識，眼有分別，色塵無知，識生其中。此阿難正計識生於根塵之中。殊不知眼之浮塵根，屬色法，為身根所攝，眼之勝義根，由色心二法所成。色謂山河大地，明暗通塞等塵境，心是向下所辦之見性。見性無形，因塵而顯，是色為眼緣，由塵發知。色不自知，因見方知，是眼為色緣，因根有相。此是眼色互為因緣，成第一重能所。眼對色時，不落分別，名為見性。若有分別；即是眼識。此眼識乃從眼色為緣而生，故眼色為能生，識為所生，是第二重能所。

以眼色為緣，生於眼識，義通四教。若謂眼色為緣，生於眼識；所生之識，無常苦空無我，是藏教義。若眼色為緣生於眼識，能生所生，皆如幻不實，當體即空；本無能生所生，是通教義。若眼識九緣生，謂空、明、根、境、作意、分別、染、淨、種子、根本等緣具方生，而有十法界假名差別，是別教義。若眼色為緣，生於眼識，能生所生，無非一真法界，清凈本然，即空即假即中，是圓教義。今佛徵心所在，正欲顯此眼根之見性，即如來藏性；一空一切空，一假一切假，一中一切中，正是圓教義。而阿難竟錯認眼有分別，色塵無知，識生其中，則為心在。

#HR:051

/KEPAN/癸二正破

初句佛按其情執，次三句先立二義，以便破之。佛意謂：汝阿難之心，若從根塵而生，則此根塵所生之心體，是兼有根塵二種？抑或不兼？若謂兼二，則塵是無知之物，根為有知之體，二者混合為一，能不雜亂？此物既非根之心體有知，則知與不知，敵對兩立，識生其中，應一半有知，一半無知，而墮於二邊，云何為中？經文兼二不成，海公認為應改為不兼二成，如是望於上文，若兼二者，物體雜亂；望於下文，不兼二成，則非知不知。正以兼及不兼，而破阿難，執心在中。謂此識心，若不兼根塵二種而成，則既非同於根之知，亦非同於塵之不知，離卻根塵，識心實無體性。則汝阿難，說心在中，究竟以何為相？以是兼及不兼，二皆不成之故，應知汝阿難所說，當在中間，無有是處。

#HR:052

/KEPAN/辛七破轉計無著分二。壬初轉計

此阿難引佛於般若會上所說，以證自己轉計無著。學在師後曰弟，解從師生曰子。目連等四人，為聲聞眾中之上首，故曰大弟子。輪能運能載，如佛說法，能運載眾生，從生死海，抵涅槃岸。又輪所經處，能摧碎荊棘瓦礫，如佛說法，能摧破眾生惑業苦三，故曰法輪。佛於般若會上，敕須菩提，為諸菩薩，說甚深般若。富樓那等三人，起而問難，故曰四大弟子共轉法輪。華嚴經云：「菩薩轉法輪，如佛之所轉。」須菩提等，皆內秘菩薩行，外現是聲聞，故其所說，等如佛說。

常言覺知，分別心性以下，正引佛昔日言教。昔日佛在般若會上，常說諸法空，如空華水月，鏡像燈影；本無實體；既不在內，亦不在外，不在中間，徹底虛妄，俱無所在，一切無著，名之為心。此義亦通四教。若心無實體，內外境空，徹底虛妄，故無住無著，是藏教義。若心無實體，當下即空，空故無住無著，是通教義。若心即真如妙性，超空超有，故無住無著，是別教義。若云妙明真心，清淨本然，周遍法界，故無住無著，是圓教義。阿難昔日，雖聞佛與四大弟子，共談般若。然又未解般若真空妙理。故今僅憑一己妄見，以為此推求分別之識心，俱無所在，一切無著，名之為心。但前六番妄執皆為佛所破，今雖引佛言教，以證己執，猶不敢肯定其詞，故曰則我無著，名為心不？

#HR:053

/KEPAN/壬二破斥

汝言二句是佛按情執。世間虛空是依報，水陸飛行是正報；依正二報，所有物象，名為一切。為在為無，應是為有為無。佛告阿難，汝言分別覺知之心，俱無所在，一切無著，名之為心。究竟此心，為有為無？是有心無住，抑或無心無住？佛恐阿難辯曰：因我無心，所以一切無住。故先破無心，若果汝心離一切物象，本無所有，則同世間龜之毛，兔之角，但有其名，而無實體，何必言住與不住？說住與不住，豈非多除？若謂離一切物象，另有心在，但不住著一切而已，則不可名之為無心。汝心果然無相，同於龜毛免角，當然是無；如非無相，則當然有相；既然有相，則必有所在，心有所在，即是有住，云何可說一切無住？以是無心不應說住與不住；有心即有相，有相則有所在，有所在即有住之故，汝言一切無著，名覺知心，是義不然。故曰無有是處。此結破轉計無住。

前佛問阿難，唯心與目，今何所在？阿難答佛徵心。先引眾同，次憑己見，三番轉計，最後再三引佛言教，以證己執。皆妄識分別，屬遍計執性，是生死根本，若不捨之，即小果聲聞尚不得成，何況佛道。故佛一一破之，在內，在外，在中，乃至無著，七處俱非。令妄情盡，棄生死本；然後十番顯見，示涅槃本，使其依之而修，自可契證無上菩提。

#HR:054

/KEPAN/己二顯示妙理兼破餘妄分三。庚初總示萬法唯心分二。辛初正示二本不離一心分三。壬初當機申請

爾時至白佛言，是經家敘述請法之儀。爾時，即當佛七番破妄已竟之時，阿難猶未解佛意，不達妄識無體，仍執為心。但自恨未知其處所在，故從座起，袒露右肩，右膝著地，合十指掌，是身業虔誠；嚴肅曰恭，尊重曰敬，是意業虔誠；而白佛言，是口業虔誠；三業虔誠，以表志誠恭敬之極。

我是如來，至真際所詣，是阿難述迷。阿難是四王之八子中，年齡最幼少者，故曰我是如來最小之弟。佛成道後，常回王宮說法，見阿難幼小，天真純淨，未免偏憐，常以愛語，導其出家。阿難雖已出家，猶恃佛嬌憐，且貴族習氣未除，但求多知多解，未肯切實修行。故出家雖已十二載，而心又未入道，仍屬凡夫，未證無漏；所以未存道力，不能折伏娑毗羅咒，致被邪術所轉，溺於婬舍。真謂真如，真如乃眾生本具實際理地，亦即本經所顯如來藏性。為首楞王大定之理體，故曰真際。詣即在義，阿難意謂自己之所以不能折伏邪咒，為彼所攝，原因皆由不知，真心所在之過。

惟願世尊等五句，正是啟請。阿難既悔多聞，未存道力，為邪術所加，皆由不知，真際所詣。故今欲知，真心所在，以便進修首楞嚴王大定。因而求佛大慈，哀怜愍念，開示我阿難及初發心等眾，妙奢摩他路。奢摩他，譯云止，即前阿難所請，三妙觀門之一。為首楞嚴王大定所依之理體，亦即吾人本具之本覺佛性。若能以始覺智，照本覺理，即奢摩他微密觀照，亦即圓修三觀之妙行。路指五十五位，以此奢摩他微密觀照之妙行，經歷五十五位真菩提路，自可還歸寶所，圓成佛道。梵語闡提，譯云無善心。此類眾生，不信本具佛性，不信因果，作惡多端，故曰無善心。隳者毀壞義，彌戾車譯云惡知見。屬於邪魔外道之類。阿難求佛開示奢摩他路，不但為自己及初發心者，依之修行，得成道力，降魔成佛。而亦令彼等無善心，及惡知見之眾生，得以毀邪歸正，去惡生善，故曰令諸闡提，隳彌戾車。

作是語已等五句，是經家敘儀。頭及兩手兩足謂之五體；五體投地，表虔誠之至極。傾渴翹佇，謂傾心渴望，傾誠佇待，如渴時思飲，如飢待食。欽然恭敬聞佛開示教誨。

#HR:055

/KEPAN/壬二如來開示分二。癸初瑞表真常

瑞指佛光，為世間希有吉祥之瑞相。佛放光以表真常住心。利根者可睹瑞明心，鈍根未悟，故有以下示二本，破妄執，顯真心，種種慈訓。

爾時，即阿難述迷啟請已畢，欽聞示誨之時。世尊是如來十種通號之一。佛光有二：一是心光，即佛所證一切種智，其光能照徹諸法之底源，洞達法界之邊際。二是身光：身光有常光及放光。常光因佛應機不同，其光亦殊；如本師釋尊，常光一丈；阿彌陀佛常光，照十方世界，無所障礙。放光則時、處、大、小，不定。或說法時，或降魔前，是時不定；或從眉間，或從胸前，是處不定；或但照本國，或普照他方，是大小不定。今釋尊則從面門故光，且其光如百千日，熾燃無比，不獨照徹本土，且普遍照耀十方佛國，普佛世界，皆六種震動。六種謂：震、吼、擊、動、起、踊。震是微響，吼如獸叫，擊如兩山相撞，動謂輕微搖動，起謂平地突出，踊謂騰躍升高；前三屬聲，後三屬形。正顯佛威德殊勝。平常因眾生業力所感，分強划界，十方國土，大小懸殊，此界他方，彼此互不能見。今佛之威德神力，如是十方微塵國土，不但一時開現，且合諸世界，成為一界。而十方微塵世界中，所有諸大菩薩，皆住其本國，合掌承聽，釋尊開示。

面門是背向從分之所，六根總聚之處；佛於面門放光，表示將被破眾生六種識心，使其背塵合覺。眾生一向背覺合塵，故七處俱非；佛陀背塵合覺，妙契真常，故六根皆是。前七番破妄，恐不得意者，誤為斷滅。故佛放光，顯寂而常照，大用全彰。其光晃耀，如百千日；表佛智無量，普照法界而無遺。普佛世界六種震動；表警迷令覺。十方微塵國土，一時開現；表眾生迷故，內為六根所限，外為六塵所障，中為六識所牽，故處處不得自在。諸佛悟故，捨識用根，伏妄歸真，發本明耀，故法法全彰。佛之威力令諸世界合成一界；表迷故非異成異；悟則本無同異。諸大菩薩皆住本國；表不動法界。合掌承聽；表妙契真常。

#HR:056

/KEPAN/癸二正示二本

因阿難啟請，奢摩他路，欲詣真際；故佛示以二本。前七番破妄，顯識無體，是生死本；令知妄不隨，則生死可了。以下十番辨見，顯見性圓明，即涅槃本；依之修行，涅槃可證。一切眾生，通指九界聖凡，別約三界凡夫。一切眾生，自迷真逐妄以來，為時已久，故曰從無始來。由於眾生，背覺合塵，非法計法，無我計我，錯認無常苦空，不凈無我，以為常樂我淨，謂之種種顛倒，屬於惑道。依惑作業，熏成種子，引生未來果報，謂之業種，屬於業道。依此業因，自然招感生死苦果，是謂苦道。由是迷真起妄，認妄作真，依惑作業，因業受身，身還作業，惑業苦三，不相捨離，如惡叉聚。梵語惡叉聚，譯云線貫珠，為印度果名。不生則已，生則必然一蒂三果；喻凡夫依見思惑，作有漏業，自然感三界分段生死果。二乘依塵沙惑，作無漏業，自然感方便土變易生死。菩薩依無明惑，別取二邊，作亦有漏亦無漏業，或捨二邊取中道，作非有漏非無漏業，自然感實報土，微細變易生死。

諸修行人，通指厭妄求真之士，菩提譯云覺道。古德謂藏、通、別、三教菩薩，所成之菩提，名有上菩提。唯圓教菩薩所證，方名無上菩提。乃至是推例之詞，聲聞通因通果，初發心求真諦理，依生滅或無生四諦，修析空觀，或體空觀者，是因中聲聞。所作已辦，梵行已立，不受後有，而證四果，謂之果上聲聞。依順逆觀察十二因緣而悟道者名緣覺。不了萬法唯心，見心外有道可求者，謂之外道。諸天，指四禪四空等二十二天。魔王有欲界波旬魔王，及色界摩醯首羅魔王。其福力不及魔王之妖精鬼怪，名魔眷屬。此皆指墮於五十重陰魔之行者。聲聞緣覺，是五十重陰魔中，最後兩種，違遠圓通，背涅槃城，生纏空種者。魔王指想陰、行陰十境以及識陰中前八種，魔眷屬指受想二陰中之飛精鬼怪。外道兼指十種天仙。諸修行人目的在了生死，證菩提。今反別成聲聞緣覺，甚至墮於天魔外道，其因何在？佛云：皆由不知二種根本，錯亂修習所致。二本謂真妄二本。眾生迷真起妄，背覺合塵，遂成生死根本。若悟妄歸真，背塵合覺，即涅槃根本。諸修行人，欲成無上菩提，必須先悟二種根本；以不生不滅為本修因，方名真修。否則，猶如煮沙欲成嘉饌，縱經塵劫，終不能得。

#HR:057

初句徵起，一者無始生死根本，是標，則汝以下四句是釋。眾生妄本由來已久曰無始。此無始時來之生死根本非他，即汝阿難與諸眾生，現今所用之攀緣心為自性者。鑾緣有能，所八種識心之見分為能攀緣，相分為所攀緣。三界眾生，不知見相二分皆虛妄不實，別攀三界之緣，成分段生死根本。出世三乘，不了生死涅槃，皆即狂勞顛倒華相，屬身心幻影，別攀涅槃之緣，成變易生死根本。菩薩不達萬法唯心，別攀二邊之緣，或捨二邊而別攀中道之緣，成微細變易生死根本。前七番破妄，無非遣此攀緣之心，令阿難等捨識用根，逆生死根，順涅槃本。

二者無始菩提涅槃元清淨體，是標，則汝今者四句是釋。菩提涅槃，皆當人之佛性。前際無生，後際無滅，求其初相不可得，故云無始。菩提有三：一真性菩提，二實智菩提，三方便智菩提，屬智德。涅槃譯不生不滅，亦有三種：一性淨涅槃，二圓淨涅槃，三方便淨涅槃，屬斷德。真性菩提及性淨涅槃是法身德；實智菩提與圓淨涅槃是般若德；方便智菩提及方便淨涅槃是解脫。故菩提涅槃，不出吾人本具之一心三德。今雙舉之，菩提約智；涅槃約理，智即始覺，理即本覺；本覺是心體，始覺是心光，二者不出一心，且天然本有；不同生死根本，因執而有，除執即無。又此天然本具之菩提涅槃，在生死不染，在煩惱不污，故曰元清淨體。本經云：「則知汝心，本妙明淨。」「一切眾生，實本真淨。」「寶覺真心，各各圓滿。」過去迦葉佛云：「一切眾生心清淨，從本無生無可滅」。維摩經云：「一切眾生，即菩提相。」又：「諸佛知一切眾生，畢竟寂滅，即涅槃相。」此皆指菩提涅槃元清淨體而言。識精元明，是釋菩提涅槃元清淨體。識以了別為義，精謂精微、精純、精明。本經云「性識明知，覺明真識，妙覺湛然。」即指八識精明之本體，亦即真如妙性，元本明淨故曰識精元明。諸緣，指能緣及所緣。能緣是見分，所緣是相分。此元明之識精，本無生滅，更無染淨，因有隨緣之用，故隨染緣，而起八種識心之見相二分。見分是心法，相分是色法，亦即萬法。自此眾生但見諸緣，不見此識精圓明之體。經云：「見與見緣、並所想相；如空中華，本無所有。此見及緣，元是菩提，妙淨明體。」初四句即此中諸緣，後三句即此中菩提涅槃元清淨體。宇宙萬法，能見所見，皆依他起；如空中華，本無所有。眾生不達依他幻有，而遍計執，實我實法，如翳眼人，但見空華亂舞，不見清淨虛空。故曰能生諸緣，緣所遺者。

由諸眾生以下；是通結。一切眾生，無不迷此元清淨體，但見能緣所緣，執我執法；故此識精元明，非遺似遺，實未曾失。臨濟大師云：「有一位無位真人，在汝六根門頭，放光動地。」雲門大師亦云：「人人盡有光明在。」可惜眾生迷而不知，雖與真心，行住坐臥與共；但終日行，而不自覺。反認攀緣之心而為自性，胡作妄為，作業流轉；如人系珠乞食，豈不冤枉，故曰枉入諸趣。

#HR:058

/KEPAN/辛二委示心使不同妄執分四。壬初重斥妄計非心

阿難再請奢摩他路，當然志在出塵，遠離生死，故佛先示以真妄二本，令知取捨。然後舉拳驗見，試驗阿難是否已悟見性，捨妄用真？故曰今復問汝。即時舉手，佛身金色，曰金色臂。佛之指端，皆有千幅輪相，曰屈五輪指。而告阿難曰，汝今見否？阿難見佛舉臂屈指，示以金拳，故答言見。佛示金拳，目的欲令阿難，悟此能見之見性，為涅槃根本。阿難雖答曰見，不知是見相，抑或見性，故佛再問曰：「汝何所見？」，阿難答言：「我見如來，舉臂屈指，為光明拳，耀我心目。」此答顯然未悟能見之性，仍以我為能見，佛拳為所見，未越能所，仍執我法。故佛再三追問，汝將誰見？意欲阿難及時反省，直悟見性。但阿難答曰：「我與大眾，同將眼見。」前文曾云：「若眼能見，則諸已死，尚有眼存，應皆見物。」已顯見性是心非眼。而今阿難仍以眼為能見。且引大眾為證，同將眼見。

#HR:059

汝今答我等五句，是佛按情執。以何為心，當我拳耀，是徵心。前文阿難答佛，我與大眾同將眼見，故今佛先按其情執，汝目既然可見，則以何為心，當我拳耀？此是第二次徵心，初次徵心是在破妄之前，阿難認為，如是愛樂，用我心目，佛因而引喻以明，識心如賊，目為賊媒，使汝流轉，心目為咎；吾今問汝，唯心與目今何所在，是第一次徵心。本經前後不過兩次徵心，古云：「七處徵心。」實為七番破妄之誤。

阿難言等五句，正答佛徵問。阿難示同群迷，仍以此推窮尋逐之心為心，不知此能推之心即攀緣心，是妄非真。前七番所計，皆本此妄心，佛已一一破之，無有是處。奈阿難至今，猶執迷不悟，故佛作獅吼，振威一喝，咄！此非汝心。一初眾生，皆執此為心，前七番，佛雖一一破之，然但破其處，未說非心，今佛直斥非心，豈非同於無心，能不驚怖，故阿難矍然，避坐合掌，起立白佛：「此非我，當名何等」？佛告阿難，此是前塵虛妄相想，惑汝真性。前塵指色等五塵，亦即意根所緣之法塵。因前五識對境分別，將前塵影子攝入心中，留下塵影，為意根所緣，曰虛妄相。能緣此虛妄相之意根，曰虛妄想。第七識緣過去法塵而起分別名意識，不起分別名意根。意識是三界分別我執，初果能斷；意根是三界俱生我執，阿羅漢能斷。意識意根，俱三界煩惱，生死根本。眾生依此，執為實我實法，因而，捨真取妄，認妄作真。豈獨迷惑真性，且認賊作子，致使元本常住之真心，非失成失，但隨妄緣作業流轉，故曰由汝無始，至於今生，認賊為子，失汝元常，故受輪轉。

#HR:060

/KEPAN/壬二正示真心有體

阿難一向執妄為真，今聞佛斥非心，恐同草木，故敘述生平，無不皆用此心。當初愛佛相好發心出家，固用此心；即使回小向大，不獨今日侍奉供養釋尊如來，乃至遍歷恆沙國土，供養承事諸佛，及大善知識，甚至發大願，勇猛精進，行諸一切難行法事，亦皆用此心；縱使因謗法之罪，退失善根，亦因此心。若此能推之心，佛竟發明是虛妄相想，而非是心者，則我阿難，豈非無心，同於草木。可知離此覺知之心，更無所有；云何如來，說此非心？不但我阿難聞之，實在驚怖，兼且在此法會大眾，無不因此，疑惑不已。大眾，約小乘及凡夫，但知識心，未明真性；故聞佛斥非心，無不疑惑。惟有懇求佛陀大悲，開示我等未悟之義，以拔疑惑之苦。此是阿難述怖求示，下是佛示真心有體。

#HR:061

無生法是眾生真心，此心前際不生，後際不滅，名之為常；忍即如如不動；無去無來，名之為住。故無生法忍，即常住真心。仁王般若經云：忍有五種。一伏忍：別教住、行、向、三十心，以止觀力，既斷界外塵沙，且伏界外無明，謂之伏忍。二信忍：即初二三地，得不壞信。三順忍：謂五六地，順菩提心。四無生忍：謂七八九地，得真無生。五寂滅忍：謂十地至妙覺，惑盡理圓，唯證一心，如如不動。入有悟入、證入。利根者，隨悟隨證。如六祖大師聞「應無所住而生其心」，即大徹大悟，卒繼祖位。永嘉大師云：「頓覺了，如來禪，六度萬行體中圓；有人問我解何宗，報道摩訶般若力。」此皆證入。阿難及大眾聞佛開示四科七大，皆如來藏，大開圓解，悟知一切世間，諸所有物，皆即菩提，妙明元心；心精遍圓，含裹十方，獲本妙心，常住不滅，只是悟入。因所知障輕，煩惱障重，未能證入。六祖等二障皆輕，故能隨悟隨證。佛因阿難等但悟未證，今欲其深心證入，無生法忍，故於獅子座，摩阿難頂，而告之言。獅子乃獸中王，以喻佛說法無所畏，並非佛以獅子為座。亦非座有獅子之像。永嘉大師云：「獅子吼，無畏說，百獸聞之皆腦裂，香象奔波失卻威。」今佛座名獅子，其意正在此。於等三句是經家敘述；如來以下，正示真心有體。諸法廣則無量，略則不外色心二法；亦即迷真心而幻起之見相二分。此見相二分，依真心而幻有，故曰：「諸法所生唯心所現。」正顯不變隨緣之用，亦即無不從此法界流。一切因果等三句，是明隨緣不變之體，亦即無不還歸此法界。因果雖多，不出迷悟二種。九界聖凡，以迷染為因，遂有二種生死之果。佛以悟淨為因，故果證常樂我淨。世界是依報，諸法中最大者；微塵是諸法中最小者。佛意謂：一切因果，大如世界，小至微塵，皆以此心為體；離此常住真心，更無別法。因一切法，皆唯心所現，皆依此心為體故。阿難若諸世界以下，是依俗諦理，而顯真心有體。承上唯心所現之世界，其中山河大地，森羅萬有，乃至一草一葉一縷一結，若詰究其根元，咸皆有其體性。縱然大至虛空，亦有其虛空之名，及空空蕩蕩之貌，何況為一切法所依之心，豈可反而無體。生死不能污曰清，煩惱不能染曰淨，不可思議謂之妙，一塵不染一法不立謂之妙淨。耀徹古今，朗照萬物曰妙明。此清淨妙淨明心，不變隨緣，故能為生佛聖凡之所依。隨緣不變，故非生非佛，言語道斷，心行處滅。清淨是法身德；妙淨是解脫德；妙明是般若德。此圓具三德之真心，其性平等，為一切法之所依。依此真心所現諸法，尚皆有體，何況此能現之真心，豈可無體。

#HR:062

/KEPAN/壬三委明分別無性

執謂固執，吝謂吝惜不捨。對境起念謂之分別，粗心緣慮推求尋逐，謂之覺觀，分別覺觀是第六意識之功用。因其對境分別故能了知，此了知前境之心性，因外境有，離境即無，塵生則生，塵滅則滅。若汝阿難固執此虛妄分別之心為自心，而吝惜不捨，則此心離諸一切色香味觸等六塵，分別取捨之事業外，應別有完全獨立之體性存在。今則不然，如汝阿難今承聽我法時，是因有所分別之聲塵而有分別，若離聲塵，此心則畢竟無體。縱然修行之人，根不緣塵，而能滅一切見聞覺知，內守於寂滅幽閑之境，至此猶為法塵分別影事。因修行人，定中獨頭意識為能守，幽閑為所守，如無波之流，望之恬靜，實則急流不住，並非無流，故曰猶為法塵影事。似此微細境界，尚屬法塵影事，況汝阿難所執，推窮尋逐之心？我非強令敕汝，所執非心，但汝應於自己心中，微細研究揣摩，汝固執不捨之妄心，若離前塵，仍有分別之體性者，方許真是汝之心。若此能分別之性，離塵無體，斯則仍然屬於前塵影事。前塵既非常住之心，而是緣聚則生，緣散則滅之生滅法。然則當此前塵變滅之時，汝托塵而生之識心，亦應隨之俱滅。此時汝之識心，將同於龜之毛，兔之角，但有其名而無實體；汝之法身，豈非同於斷滅，猶土木之無心，其誰來修因。既無修因，如何能證無生法忍？

即時阿難等三句，是經家敘述，佛已多番明妄非真，當機仍諸多辯論，今聞佛詳細開示，妄心無體，若再堅執妄識為心，則同斷滅。至此方知，一向所執屬妄；然又不知，何者為真？頓失所依，無言以對，故曰默然自失。

#HR:063

/KEPAN/壬四總斥從來誤執

前科但斥阿難，今科總斥一切眾生。不但阿難認妄為真，一切眾生無不皆然。甚至三果聖人，尚將妄想誤為真實。是以不能成證四果。九次第定，即四禪四空及滅受想定，九定次第而進，因名九次第定，前八屬凡夫所修，後一為聖人所證，漏謂煩惱，初果斷界內見惑，二果斷欲界六品思惑，三果雖斷欲界九品思惑，還有上二界思惑未盡，故不能證阿羅漢果，以三果聖人所證，心尚非真，況汝阿難位居凡夫，一向多聞，未曾切實修行？是故汝阿難，今雖得多聞，仍然不能得成聖果。

#HR:064

/KEPAN/庚二別就見精顯性分二。辛初領旨哀請

初四句，是經家敘述。阿難因佛多番破妄，詳細開示，已悟妄識非心；然又未明真心，故悲從中來，重復悲泣垂淚，禮佛長跪，而白於佛。自我以下，是阿難追述痛悔，自恃如來，不自修定；而再三哀請，求佛開示。佛之實智內破煩惱賊，外伏邪魔軍，謂之威；佛之權智，變化無礙，利樂有情，謂之神。佛之威德神力，全由修得，非先佛所賜。但阿難自從發心出家，即自恃佛之威力，常以妄心思維，佛之功德無邊，佛所證之三昧亦無量。我既是佛最小之弟，情屬天倫，則佛但於無量三昧中，惠賜一種，自可受用無盡，何須自己辛勞苦修？殊不知彼此身心，本不相代；如一人食飯，難令眾飽，致失我一向希望之心。故曰失我本心。又本心，即人人本具之常住真心，阿難一向多聞，不務真修，循聲緣塵，執妄為真，致使失卻本具之真心。此是阿難追述已往之迷情。

出家有四料揀，一身出家心不出家；二心出家身不出家；三身心俱出家；四身心俱不出家。今阿難是身出家，而心不出家之類，豈獨未能斷惑證真，甚至未入聖人之流，故曰雖身出家，心不入道。菩薩念佛三昧經曰：出家有四法，一晝夜六時，說罪懺悔。二常念諸佛，不誑眾生。三修六和敬，心不恚慢。四勤修六念，（念佛、念法、念僧、念戒、念無常、念死）如救頭燃。高僧傳謂出家有十科。一譯經：翻譯梵典，使正法流通。二、解義：恆為眾生，解說經義；令知依法修行。三坐禪：外離塵緣，內止妄想。四明律：持戒謹嚴，以身作則，示範後學。五護法：護持正法，不惜身命。六感通：真修實履，感動人天。七讀誦：勤誦大乘經典，解義修行。八興福：建寺起塔，導令眾生皈依三寶，廣種福田。九遺身：留傳舍利，造福後世。十聲德：德學超群，聲名遠播。頌曰：出家不預十科，事佛徒勞百歲。出家者能不反省，努力而為？縱然未能全具十科，亦應略盡一二，方不辜負自己出家學佛之初衷。

譬喻窮子捨父逃逝，其理有二：一父如本覺理，子如始覺智；依本覺理能起始覺智，如父能生子。諸佛菩薩以始覺智，契本覺理，得大解脫，受勝妙樂；如父子相依，同享天倫。眾生背覺合塵，流轉生死，如子捨父遠奔他方，淪落天涯，備受眾苦。二父如佛陀，子如阿難，佛以音聲說法，如標月指，目的在令阿難，因言悟道藉教明心。奈阿難執言滯句，著教迷心。既違佛旨，終難獲益，如子捨父逃逝，自棄家珍。

今日乃知等四句，是阿難追悔，徒自多聞無益。多聞原為入道之本，日月燈三味經云：「多聞有十益，一知煩惱助：知煩惱能助長生死，捨而不隨。二知清淨助：知清淨梵行，能助證涅槃而精進修持。三遠離疑惑：多聞明理，知因果。析邪正，能除眾惑。四作正直見：由多聞故，不墮邪見，知真諦空，了俗諦有，遠離外道斷常二見。五遠離非道：多聞善惡果報，而諸惡莫作，遠離外道邪見，不招三惡途苦果。六安住正道；因多聞而能止惡行善，與菩提道相應，安住於正道。七開甘露門：甘露能起死回生，喻多聞正法，廣為人說，令信教奉行，近得人天樂果，遠作菩提之因。八近佛菩提：由聞而思而修，內煩伏惱，漸與佛果菩提相應。九作長夜燈：多聞之人能以智光，破無明暗；為眾生作黑夜燈塔，苦海慈航。十不畏惡道：常聞大乘妙法，故能悲智雙運，捨生趣生，必生善處，親近諸佛。綜上可知，多聞功德，豈獨自利，復能利他；既可斷煩惱，亦可證菩提。未曾有因緣經云：「聞為金翹鳥，威勢武力強；聞為行寶藏，所在相利益；聞為大橋梁，能渡諸苦厄；聞為大船師，濟度生死海。多聞令智明，以明增智慧，明能博解義，多聞行法安，多聞能除憂，能以定為歡，善解甘露法，從是得泥洹。聞為知法律，解疑亦正見，從聞捨非法，行到不死處。諸天諸仙人，悉皆敬事聞，檢心不放逸，積聞成聖者。」可惜阿難一向多聞，未肯真修，豈獨未能成聖，抑亦不免摩登伽難，故追悔曰：今日乃知雖有多聞，若不修行與不聞等，如人說食終不能飽。正如華嚴經所云：「譬喻貧窮人，終日數他寶，自無半錢分，多聞亦如是。譬如盲瞽人，能畫諸色相，示彼不自見，多聞亦如是。又如聾聵人，能奏諸音樂，示彼不自聞，多聞亦如是。」

世尊以下，是阿難再三述迷懇請。我是阿難自稱，等是等於法會初心大眾。障有三種，一謂煩惱障：凡夫有見思煩惱；三乘聖人有塵沙煩惱；菩薩有無明煩惱。二謂業障：依煩惱作業而成障，凡夫依見思煩惱作有漏業；二乘依塵沙煩惱作無漏業；菩薩依無明煩惱作亦有漏亦無漏業。三謂報障：依有漏業，受分段生死報；依無漏業受方便土變易生死報；依亦有漏亦無漏業，受實報土微細變易生死報。由三煩惱，障三菩提，由三業障，障三解脫。由三報障，障三涅槃。今云二障，是指三界見思為煩惱障，合塵沙無明為出世所知障。實則三障皆名煩惱：見思煩惱引生分段生死；塵沙無明煩惱引生變易生死。三障皆名智障：見思障一切智；塵沙障道種智；無明障一切種智。又三障皆名理障，見思障真諦理；塵沙障俗諦理；無明障中諦理。一切眾生，皆為二障所纏，不得自在，原因何在？「皆由不知，寂常心性。」不知即迷，始覺真理，本無去來，如如不動謂之寂。三世不改，四相不遷謂之常。此寂常心性，即眾生本具之佛性，寂而照，照而寂。由於眾生，迷而不知，故起煩惱障，所知障，障蔽本有佛性，不得自在。因此，阿難哀請釋尊慈悲，憫念彼等窮露。無福慧莊嚴曰窮，無大涅槃依止曰露。發妙明心，開我道眼，正是阿難請法之目的。發是開發，妙明心即寂常心性。此心性不可思議曰妙，通明透徹為明，又心性無形為妙，無法不知曰明。道是大般涅槃，眼指無上菩提；道眼即能見道之般若實智。阿難至此，方知將見屬眼，與認識為心，同屬錯誤。故求佛開示，能見道之眼。

#HR:065

/KEPAN/辛二正垂開示分二。壬初現瑞許說

佛胸前有紋如卍字，華嚴經名吉祥海雲相。後人以佛具足萬德，故有此相，因名萬字。所放之光，有金銀琉璃等色，曰寶光。其光熾盛，曰晃昱。佛胸如如不動，表寂常心性。從胸卍字涌出寶光，表寂而常照；十方微塵普佛世界，一時周遍，表寂常心性，豎窮橫遍，包羅萬有，統括聖凡。亦即顯大佛頂義。周遍顯大；光照顯佛，寂照不二顯頂。遍灌十方諸如來頂，表釋尊所證寂常心性，即十方諸佛所證大佛頂法。旋至阿難及諸大眾，表寂常心性，聖凡同具；阿難大眾與十方諸佛，無二無別。告阿難以下，是佛許說。幢乃莊嚴具，今云建大法幢，顯阿難所請之寂常心性，體相用無不皆大。以一心具足三大謂之大法，此大法人人本具，眾生迷而不知，佛今將為大眾開示，宣揚此大法；令眾得知，如幢之豎起，有眼皆見。喻佛開示大法，不獨阿難及此土眾生得聞，亦令十方眾生同時聞法得益，故曰建大法幢。心性無形，寂照不二曰妙；非五眼不能見曰微，非三智不能知曰密；本自天然不假造作曰性，一塵不染曰淨，圓照法界曰明。妙微密性淨明心，即眾生本具之如如理；得清淨眼，乃稱理所起之如如智。眾生本具此如如理，但為二障所纏，未能稱理起智；今佛建大法幢，開示微密，二障消除，故得清淨智眼。阿難求寂常心性，佛許以獲妙微密性；阿難求妙明心，佛許以獲淨明心；求開道眼，佛許以得清淨眼。正是感應道交，師資相契，非佛大慈，焉能如此？

#HR:066

/KEPAN/壬二正示見性分十。癸初直指見性是心非眼分二。子初以拳例見定其常情

佛以光明之拳例見性，一般眾生情執，以為有手有拳，無手無拳。以例有眼有見，無眼無見。殊不知若無眼無見，則盲眼人，云何見暗？又若眼能見，處於暗室；何以不見。當知眼不能見，而能見者，是心非眼。

初二句佛按阿難前文所答。次四句乃佛連提三問。一問此拳因何所有？二問云何成拳？三問汝將誰見？前二屬客，後一屬主。前文阿難答佛：「由目觀見，如來聖相」。又「心知非眼，為見非義。」「我與大眾，同將眼見。」三番作答，皆以眼為見。今佛欲令阿難悟知，見性是心非眼。故再提三問。阿難答言：由佛全體閻浮檀金，赩如寶山，清淨所生，故有光明。閻浮檀譯云勝金州，須彌山之南，有閻浮樹，高百由旬，枝葉花果，皆是金色，果大如斗，汁入沙中，沙石成金，猶勝世間真金，故曰勝金。佛身金色，如閻浮檀金，故赩如寶山，如斯莊嚴勝相，乃由清淨功德所生，故有光明。此阿難答佛初問，此拳光明，因何所有。「我實眼觀」是超答，汝將誰見，佛問意欲阿難悟見是心，然阿難雖知識心虛妄，猶未悟見性是真，故仍執我實眼觀，五輪指端，屈握示人，故有拳相。此追答佛問：「云何成拳？」

#HR:067

佛為法王，所說皆真，但因阿難未悟，言成虛發，教成浪施，聞者未得實益，今云實言告汝，意謂今番，非令阿難開悟不可。然諸有智慧之人，尚須引譬為例始得開悟；況非智者？今汝阿難，若能因我引例而得開悟，亦不失為智者。故曰：諸有智者，要有譬喻而得開悟。阿難：汝既實眼觀五輪指端，屈握示人，故有拳相。則有眼即有見，無眼即無見；譬如我有手即有拳，無手則無拳，如是以汝之眼根，例我之拳理，其意義均等否？阿難以為有眼有見，無眼無見，又如釋尊之有手有拳，無手則無拳，於事於理，二皆相類，故答曰：唯然世尊，既無我眼，不成我見；以我眼根，例如來拳，其義相類。殊不知此乃謬見，事實上，雖無手無拳，但無眼非全無見，故以眼例拳，其義不類。

#HR:068

/KEPAN/子二引例破執正顯見性

初二句總斥引例不齊。佛告阿難，汝言有手有拳，無手無拳，例有眼有見，無眼無見，事義相類，其實不然。如無手之人，拳畢竟無；彼無眼盲人，但見黑暗而已，非全無見。若然不信，試於途中，詢盲眼人，汝何所見？彼諸盲人，必然答汝，我今眼前，唯見黑暗，更無他矚。眼根對境，必假內外二光方顯。內光即眼之瞳光，外光謂日月燈等。盲人缺乏內光，外塵不顯，但見黑暗；如明眼人，處於暗室，缺乏外光，塵亦不顯。如是所見之明與暗，俱屬外境，塵有明暗，見無虧損。見明曰見，見暗亦應名見，故曰以是義觀，前塵自暗，見何虧損。阿難未明見無虧損之理，故又難言，諸盲眼前，唯睹黑暗，云何成見？阿難之意，有眼見明，方可名見，無眼見暗，不應名見。故佛引例，如有眼人，處於暗室，因缺外光，唯睹黑暗；與無眼人，因缺內光，所見之暗，二黑有別，抑或無別。阿難言：如是，世尊！此暗室中人，有眼所見之暗，與彼盲人無眼所見之暗，二者比較，所見之黑，實在無異。既然二黑無異，則二見亦同，不應云；無限見暗，云何成見？難道有眼見暗，亦不名見？由是可知，前塵明暗，與見無關。能見之見性，不因塵之有無而有虧損。正顯見性離塵有體。

#HR:069

以下正顯見性是心非眼。前六句按其情執，後六句破其謬解。此中前塵有二，一謂種種色，二謂浮塵根。盲人遇醫，恢復視覺，於浮塵根，見種種色。若汝阿難，名眼見者；則彼處暗室中人，忽獲燈光，亦於前塵，見種種色，應名燈見。何以故，因無燈時，雖有眼在，而不能見，今因燈能見，故應名為燈見。如盲人恢復視覺，因眼能見，名為眼見。燈本無情，今云燈能見；自不名燈；今既名燈，不應能見。又則縱然燈能有見，是見屬燈，何關汝事？是故當知，燈能顯色，有眼得見，但借燈以顯色而已，非燈能見。真能見者，是眼非燈。以此例盲人得眼，亦但借眼顯色而已；如是能見之見性，實在是心非眼。此心既非肉團心，亦非阿難前七番所計之妄心，更非阿難所執，即此推窮尋逐，名之為心之心，而是阿難所謂之妙明心，亦即佛所許之妙微密性淨明心。依於此心修行，菩提可證，故此心即是涅槃根本。

#HR:070

/KEPAN/癸二約客塵顯見性不動分二。子初默請

此為經家敘述，結前啟後之文。前科阿難已知識心虛妄，故再請佛開發妙明心性。今雖復得聞佛開示，見性是心非眼。然又未知此心，是否即寂常心性。故與大眾，口雖默然，無復反難，而心尚未開悟，猶冀望如來，慈音親口宣說，此見性是心之心，是否即我阿難所求之寂常心性？是否即佛所許之性淨明心。因此肅恭三業，合掌清心，佇候佛之慈悲開示及教誨。

#HR:071

/KEPAN/子二正示分三。丑初徵名驗解分三。寅初如來問

爾時，指阿難等猶冀慈音宣示，合掌清心佇佛教誨之時。梵語兜羅綿，譯云細香。佛手柔軟香潔，如兜羅綿。網相乃三十二相之一，五指之端，皆有網縵之相。且復金色，開指則見，合指無礙，故曰兜羅綿網相光手。前科佛握手示拳，今則伸手開拳，誨敕阿難，及諸大眾言：我初成道，乃指跡門而非本門。梵網經佛云：「吾今來此世界八千返」法華經謂釋尊成佛已來，塵點劫數。今約跡門，於雪山苦行六年，後詣菩提道場，腊月八日，夜睹明星，成等正覺。即轉無上法輪，演說華嚴大教；惜在座小機，有眼不見舍那身，有耳不聞圓頓法。故往鹿園，為五比丘，三轉四諦十二行法輪。

鹿苑地名，在波羅奈國，古之國王養鹿之所。又古之仙人，多於此修行成道，又名仙苑。阿若多，譯云解本際，是憍陳如得道之名。五比丘中，陳如及十力迦葉，是佛母族之親。馬勝、小賢、及摩訶男，是佛父族兄弟。佛於鹿苑轉法輪時，空中八萬諸天，聞法得道，故佛云：「我初成道，於鹿園中，為阿逸多五比丘等。」及汝四眾言，此句當指阿含時。佛於阿含會上，為四眾言：「一切眾生，不成菩提，及阿羅漢，皆由客塵，煩惱所誤。」菩提是大乘極果，阿羅漢是小乘極果。三界眾生之所以不能超出三界，成阿羅漢；及九界聖凡之所以不能超越二死，證無上菩提。其過皆由客塵煩惱所誤。客塵指依他起性，煩惱是遍計執性。客者來往不停如塵之搖動不息。一切生滅諸法，無不如客如塵。佛頂文句云：「三界依正，總名客塵，即是苦諦，煩惱集諦；不為所誤即是道諦；客塵永滅，所顯涅槃，名為主空，即是滅諦；此藏教義也。客是主家之客，塵是空中之塵，何必滅客而後見主空，但不為所誤，則無煩惱，此通教義也。客塵無量，同居方便實報依正皆名客塵；煩惱無量，見思塵沙無明皆名煩惱。用無量道，滅無量客塵煩惱，方顯無量主空佛性，此別教義也。主是客人之主，客是主人之客。以客歸主，則無客非主，以主殉客，則無主非客。空是塵相之空；塵是空中之塵。隨緣不變，則性塵真空；不變隨緣，則性空真塵，此圓教義也。今經雖借鹿園證成，實則為顯圓教義。」以下十番所，皆顯客塵主空義。以見性不動，如主如空；所對之境，如客如塵。非離見性，另有明暗色空；非離明暗色空，別有見性。一切眾生不知三界身心，如客如塵，而起見思煩惱，所以不成阿羅漢。三乘眾生，不知十界，如客如塵，起無明煩惱，故不能得成無上菩提。

汝等當時，因何開悟今成聖果。此正徵名驗解。佛意謂汝等當時在鹿野苑中，因何開通豁達，悟此如主如空之佛性，而得證阿羅漢果。阿羅漢是小乘極位，望於凡夫當稱聖人；若望諸佛菩薩，仍屬凡夫。但有內凡外凡之分，內凡是賢位，鄰近於聖。外凡是資糧位，去聖遙遠，今阿羅漢是內凡賢位。若進而隨分斷出世惡，修出世善，名出世聖人，位居菩薩。若菩薩進而無明分斷、法身分證，名出世大聖人。若惑盡智圓，位登菩提即十方諸佛。名大勝主。今成聖果之聖，乃指世間聖人而已。

#HR:072

/KEPAN/寅二陳那答

時謂當佛問汝等因何開悟之時。憍陳那亦名憍陳如，譯云火器，是姓，名阿若多，譯云解本際。當時佛在鹿苑三轉十二行法輪，問比丘解否，陳那云解。佛云：汝何所解？陳那云：佛說苦諦，真實是苦，不可令樂；集是苦因，更無異因；滅苦之道，實是真道。佛知其已證阿羅漢果，便印證云：阿若多。

「我今長老」長老有三：一生年長老，出家初夏至九夏，名下座；十夏至十九夏，名中座，二十至三十夏名上座。三十夏以上名尊宿，四眾弟子，皆應恭敬。二福德長老，雖出家日淺，但宿植德本，為眾所尊。三法性長老，不論戒腊年齡，凡已證聖果者，皆名長老。今之長老，屬前後兩種。當佛徵問汝等當時因何開悟，憍陳如即從座起，而白佛言：我今長老，意謂我今年老無能，不若其他弟子，常為佛所稱讚，如佛讚舍利弗，為四眾之生母；目連為四眾之養母，而迦葉頭陀第一，功德等佛，故佛讓座令坐。其餘須菩提，解空第一；富樓那說法第一；迦旃延論議第一；阿那律天眼第一；羅侯羅密行第一；阿難多聞第一；十大弟子，各有第一。而我陳那，徒名長老，但於大眾之中，獨得解本際之名而已。因悟客塵二字成果，是解釋得名之由。譬喻行客等六句，是釋客義。自往曰投，依托曰寄，旅謂旅館，亭是驛亭，二皆方便行人而設。身居客次，投寄旅亭，不管為食為宿，宿食事畢，即整理行裝，再奔前程。若旅亭之主人，則無所往。如是思惟，不住名客，住名主人，以不住者，名為客義。此結定客義。見惑煩惱，生滅行相粗顯，如行客不停；旅亭如六根，行客投寄旅亭，如煩惱寄於六根。宿時稍長，喻眼舌身意四識，對境分別時多；食時稍短，如耳鼻二識，緣塵時短。不遑安住，如六識緣塵，或東或西，忽起忽滅，緣境無定。主人無往，喻六根實性，如如不動，塵來照塵，塵去不隨，常在六根門頭，寂而照，照而寂；如主人住於旅亭，客來照客，客去不隨。如是思惟，即據前理可知，識心緣塵不停忽起忽滅，名之為客；根性不動，猶如主人。此即結答客義。

又如新霽以下，是釋塵與空義。雨後初晴謂之新霽。清陽升天，是隨世俗語，實則佛云：日月繞須彌，人間分晝夜。塵雖搖動，無光不見，若然陽光從門隙照入屋中，則室中之塵相，了然可見，塵之體質輕微，故搖動不已。而塵體搖動之處，卻有寂靜不動之空，因有不動之空，方顯塵之搖動；亦因塵之搖動，而顯空之寂靜。塵之生滅微細，須光方顯；如思惑煩惱。雨前空氣渾濁，如眾生未聞佛法之前，我執熾盛，三毒勃興；今得聞佛法，心地豁然開朗，如雨後初晴，萬際無霞。清陽升天，喻聞法起行，由觀行力，心光顯耀，發明思惑微細妄想，生滅不停。塵質搖動，虛空寂照，正顯妄想攀緣之時，有不動之佛性，如是根據上理思維，得知澄寂名空，搖動名塵。此揀定塵義，亦即結答。

#HR:073

/KEPAN/寅三佛印可

因憍陳那，以見惑分別，行相不住如客；以法性常住不動如主。又以空之澄寂如寂常心性；塵之搖動，喻妄想攀緣。所說合情契理，故佛印證之曰：如是。

#HR:074

/KEPAN/丑二現相證成分二。寅初開合寶掌證成客與主義

佛於印可憍陳那所說，如理之時。即在法會大眾之中，屈五輪指，屈後又開，開後又屈。以手之開合，顯外境之不住；以驗阿難，是否已悟見性不動之理。故謂阿難言：汝今何見？阿難據事實答：「我見如來，百寶輪掌，眾中開合。」佛告阿難等三句，是按其所答：為是我手等四句，正是考驗阿難，是否已悟主客之義。阿難果然，已悟手有開合，如客如塵；見性不動，如主如空，故曰：世尊寶手，眾中開合，我見如來，手自開合；非我見性有開有合。阿難所答，雖然不錯，然佛又恐其因多聞，偶然善辯之語，並非真實開悟，故再徵問：誰動誰靜？阿難此番，果真明白，佛手開合，動搖不住；彼之見性，本來無動，何來有靜。正是已悟見性，動靜兩離，故答佛云：「佛手不住，而我見性，尚無有靜，誰為無住？」所答不謬，故佛印可曰：如是。

#HR:075

/KEPAN/寅二飛光動頭證成塵與空義

前科佛以手開合為境，以顯見無動靜。今佛復以掌飛光，在阿難左右，使阿難左顧右盼，目的在令阿難，於自身中，親見不動之性。故問阿難：「汝頭今日，因何動搖？」阿難答：「我見如來出妙寶光，來我左右；故左右觀，頭自搖動。」佛意非在放光頭動，而在驗其見性，動與不動。故曰：「阿難，汝盼佛光，左右動頭，為汝頭動，為復見動。」阿難既悟，見性是心非眼，而此妙明真心，無形無相，靜相尚無，何來有動。故曰：「我頭自動，而我見性，尚無有止，誰為動搖。」顯然已悟見性，如主如空，故佛印可：「如是」。

#HR:076

/KEPAN/丑三結會責失分二。寅初結會

此總結前兩番開示，搖動名塵，不動名空；往來名客，安住名主。會通一切法，悉皆如是。向下數番顯見，乃至陰入處界，無不皆顯此理。如第三番：身有童耄，見性不變。以隨緣故，捨生趣生，皆如客如塵；見性不變故，如主如空。第四番：色心諸緣，及心所使諸所緣法，及汝身心，皆如客如塵；妙明真精妙心，則如主如空。第五番：明暗、色空、通塞、清濁、八種可還之法，如客如塵；見性無還，則如主如空。第六番，是諸物類，自有差別，如客如塵；見性無殊，此精妙明，誠汝真性，如主如空。又大小內外，舒縮斷續，及與方圓，皆是客塵。見性無大小內外等相，皆是主空。第七番：見與見緣，並所想相，即是客塵；元是菩提，妙淨明體，無是無非，即是主空。第八番：因緣自然，非因緣非自然，即是客塵；無是無非，離一切相，即是主空。第九番：明暗空塞，能見所見，乃至別業同分二種妄見，皆是客塵；見見非見，見猶離見，覺明無漏妙心，皆是主空，第十番：和合不和合，即客即塵，見性非和合，非不和合，即主即空。能知見性，如主如空，即涅槃根本。不知諸法如客如塵，則生死根本。故十番顯見，亦即廣示二本。

若復眾生，是約不知諸法，如客如塵，見性不動如主如空之眾生。釋尊普告與會大眾，一切眾生，若知諸法動搖不住，如客如塵，不生取捨，則生死不了而自了。若知見性，安住不動，如主如空，而隨之修行，則涅槃不證而自證。並引事實為例：「汝觀阿難，頭自搖動，見無所動。」頭自搖動如塵，見無所動如空。又汝觀我手自開合猶如行客，見無舒卷，即是主人。

#HR:077

/KEPAN/寅二責失

云何汝今三句是責詞。既知頭動見無所動，手自開合，見無舒卷；則不應再迷。云何汝今，仍然以動為身，以動為境，以動為身是責執四大之身，及執緣影之心為實我；以動為境，是責執山河大地，諸幻化相為實法。最初一念妄動為始，直至成佛為終。一切眾生，自無始時來，迷真逐妄，認妄為真，念念攀緣於生滅塵境，以昏擾相，而為心性，致使遺失本具之真性，謂之顛倒行事。既顛倒行事，故寂常之性，妙明之心，反失其真；而妄認四大物體為實我，執山河大地為實法，所謂認物為己。遺失真性，是惑；認物為己是業，既起惑作業，當然依業受報，輪迴於六道生死苦海之中；自作自受，自取流轉。

大佛頂如來密因修證了義諸菩薩萬行首楞嚴經卷第一終


`);
</script>
