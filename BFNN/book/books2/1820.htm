<html>
<head>
<meta http-equiv=Content-Type content="text/html; charset=utf-8">
<link rel="stylesheet" href="../books/book.css">
<script src="../mybfnn.js"></script>
</head>

<script>
docInfo.writeDoc('妙法蓮華經<br>觀世音菩薩普門品講義', '觀音普門品', `
/TEXT030C/圓瑛法師講述
/TEXT030C/照海法師敬錄

/TEXTC/<a#a001>圓瑛法彙序一</a>
/TEXTC/<a#a002>序二</a>
/TEXTC/<a#a003>序三</a>
/TEXTC/<a#a004>序四</a>
/TEXTC/<a#a01>妙法蓮華經觀世音菩薩普門品講義</a>

/TEXT339:a001/圓瑛法彙序一

圓瑛上人，吾閩產也。幼失怙恃，依季父教養，穎悟絕人，甫成年，即受牒度於石鼓山之湧泉寺。早參三昧，夙擅說經，素以宏化利生為本願，初主寧波接待寺倡辦寧波佛教孤兒院。次至泉州重興開元寺，創辦開元慈兒院，孤露子弟，薰育者眾。旋歷內地並南洋群島，周流說法，於大乘教義多所闡明。生平著作編成法彙，近被推為寧波天童七塔二大叢林及中國佛教會首席。去年天童寺不戒于火，上人則奔走四方，募化重修，規模閎敝，為四明道場之冠。間亦稍治生產，為發展化育基金，是皆躬行實踐，以求達其利濟宏願，固不僅以舌粲蓮花見稱也。今秋上人蒞京說法，持示所講仁王護國般若波羅蜜經講義，其所發揮演繹，皆初於護國愛人，旨趣之宏，足維風化，爰樂而為序。

/TEXTR/民國二十三年十月　閩侯林森

/TEXT339:a002/序二

如來知見，眾生同具，佛若不說，誰能自知，故我世尊，示生世間，成等正覺，普為九界眾生，隨機宣說妙法，必使機理雙契，解行俱圓，以致斷惑證真，復本心性而已，又以鈍根眾生，斷證難期一經再生，進一退萬，一乘上士，親證法身，不歷僧祇，速成佛道等因緣，特開一信願念佛求生西方法門，俾九法界上聖下凡，同于現生，往生西方，上士則圓滿菩提，下根亦親登不退，其保護撫育之恩，窮劫說不能盡矣。是知淨土一法，乃十方三世一切諸佛，上成佛道，下化眾生，成始成終之總持法門也。當此末法人根陋劣，壽命短促，知識希少，魔外縱橫，若無此法，其何能淑，以故法流震旦，二千年來，所有智識，或專或兼，或顯或潛，各修此法，以期究竟自利利他也。圓瑛法師，宿具慧根，久研教觀，跡雖住持宗門，心實注重淨土。然圓人受法，無法不圓，隨人意樂，為講諸經，佛學書局，匯集諸著排印流通。名為圓瑛法彙。首以阿彌陀經注，以示法師注重淨土之意，竊以淅江昔有雲棲法彙，近有諦閑講錄，圓瑛法彙，同為險道之導師，苦海之慈航，有緣遇者，何幸如之。光粥飯庸僧，除念佛外，一無所知。承師不棄，命為序引，只得略陳所知，以塞其責，而文不貼題，一任大通家之指斥譏誚云爾。

/TEXTR/民國二十二年癸酉首夏古莘常慚愧僧釋印光謹撰

/TEXT339:a003/序三

閩中山川磅礡，靈氣所鍾，高僧輩出，黃蘗心要，百丈清規，古德流風，至今猶有存者，圓瑛法師，籍隸古田，蚤歲脫俗，真參實學，孜孜弗懈，卒能成就其德業光明，後偉與先哲同揆，鄉人士皈依座下者，如水趨壑，比歲卓淅東，先後住持七塔天童二寺，法雨覃敷，三根普被，余今夏曾詣天童，參承道席，是時方演講楞嚴，緇素翕集，法師闡明義趣，機辯縱橫，聽者無不悅服，又以持戒為學佛之要，每反復誥誡而不已，信乎宗說兼通，行解相應，足為學者之模楷也。今海上佛學書局，將以法師平生撰著，彙刻行世，徵序於余，夫我佛設教，法門雖廣，無非使人解黏脫縛，明心見性而已。學道之士，真積力久，有悟於第一義諦靈光獨耀，迥脫根塵，雖不立文字可也。其或明宗弘教，發為文辭，等身著作亦可也，何以故？此心既空，則文字與實相，不相違異。故法師願力宏毅，所至修廢舉墜，鉅細靡遺，至於挺身衛道，處事變艱危之會，不怵不撓，尤為難能可貴，惟其真理既徹，應物無方，雖熾然有為，而不著有為之相，故觀法師之文，即事即理，圓融無礙，而佛法之體用彰明，具可於言外得之，鳴呼！魔說害教，魚目混珍，大法之陵夷甚矣，有如法師言句，引經據論，涵義深廣，而歸於平實，是能燦真燈於既昏，續慧命於將墜者，余安得不為之往復讚嘆也哉！

/TEXTR/民國二十一年十月閩侯林翔敬撰

/TEXT339:a004/序四

金剛般若波羅蜜經云，須菩提言，如我解佛所說義，無有定法名阿耨多羅三藐三菩提，亦無有定法如來可說，中觀論云，諸佛或說我，或說於無我，諸法實相中，無我無無我，由是觀之，可知佛之對機設教，原無定法之可言也。是故眾生中有應聞四諦而得度者，佛即為之說四諦。有應聞十二因緣而得度者，佛即為之說十二因緣。有應聞六度萬行而得度者，佛即為之說六度萬行。乃至有應聞空而得度者，佛即為之說空。有應聞有而得度者，佛即為之說有。佛法自漢明帝以後，傳至東土，迄今二千餘年，各宗次第建立，大乘教中三論宗禪宗多屬空之法門、法相宗、天台宗、華嚴宗、淨土宗、真言宗，多屬有之法門。如金剛般若經，仁王護國般若經，心經，等則空之類也。阿彌陀經，法華經，大乘起信論等，則有之類也。以俗諦言，說空則不應說有，說有則不應說空，然而以真諦言，則說空正不妨說有，說有正不妨說空。此則超情離見之旨，非凡夫思量所能測度者也。圓瑛法師，既具智慧，復有辯才，於金剛般若經仁王護國般若經、心經、阿彌陀經、法華經及大乘起信論，演講之餘，並加註釋，陳義精深，屬詞雅暢，不知者觀之，以為空有並談，未免矛盾，而知者觀之，則贊歎其空有雙融，正符我佛對機設教，無有定法之深旨矣。今上海佛學書局，取法師之名著述彙刻而流通之，宏法功德，曷其有極哉！

/TEXTR/中華民國二十三年仲秋南昌梅光羲序

/TEXT339:a01/妙法蓮華經觀世音菩薩普門品講義
/TEXTR/寧波接待講寺 圓瑛 講述
/TEXTR/天台山比丘 照海 敬錄

/KEPAN/講解此品分為二科（甲）初釋題，二解文，釋題又二（乙）初經題，二品題。

/VERSE/妙法蓮華經

此五字，是全經總題，本經是後秦弘始三年，龜茲國，鳩摩羅什法師所譯，共七卷二十八品，此普門品，即二十八品中，第二十五品，品依於經，故先列經題，此題依古德七種立題中，是法喻立題，妙法是法，蓮華是喻，乃釋迦如來，金口親自命名，譬喻品文云，是大乘經，名妙法蓮華，教菩薩法，佛所護念。

妙字稱讚之辭，即讚其法微妙，不可思議，經云：止止不須說，我法妙難思，是也。題從名便，則先妙次法，解從義便，當先法次妙，若無所讚之法，安用能讚之辭，如讚人是好人，必有所讚之人。故此中解釋，先按定何法，再明所以妙之理，以從義便也。法即最上一乘實相之法，諸佛悟此而成道，眾生迷此而輪迴，眾生雖迷此法，終日不離此法者也。穿衣吃飯，見色聞聲，一一無非此法之全體大用現前。昔僧問一長老，如何是道？答曰：在眼曰見，在耳曰聞，在鼻嗅香，在舌談論，在手執捉，在足運奔，即儒教所云，道也者，不可與臾離也。此法人人本具，即是一心之法，是心攝一切世間法，出世間法，真如平等，在聖不增，在凡不減，不為迷悟所變，不為聖凡所易，是之謂妙。儒云：不偏之謂中，不易之謂庸，亦此法之義相，良由眾生迷真起妄，妄有十界差別之相，十界不出一心，如心中起一念上品惡因，造上品惡業，則報在地獄，起一念中品惡因，造中品惡業，則報在餓鬼。起一念下品惡因，造下品惡業，則報在畜生。起一念下品善因，造下品善業，則得人趣報。起一念中品善因，造中品善業，則得修羅報。起一念上品善因，造上品善業，則得天趣報。是謂眾生迷此而輪迴，若心中發起始覺之智，返迷還悟，依四諦法，厭苦斷集，脩道証滅，証聲聞果，依十二因緣法，順逆觀察，契悟無生，証緣覺果，依六度法，福慧雙修，自他俱利，証菩薩果，依一心法，背塵合覺，返本還源，惑盡智圓，究竟佛果，鑑窮法界，如實知見，是謂諸佛悟此而成道。以上聖凡十界，不出一心，則心為諸法之體，諸法是心之用，六凡染用，四聖淨用，心為染淨所依，不為染淨所轉，如水隨寒氣之緣，而結成冰，隨暖氣之緣，復溶為水，而水性未常異，心法隨緣，而為眾生法，而為佛法。而心體不異，亦復如是，心法具足佛法眾生法，佛法眾生法，不出心法，舉一即三，言三即一，如舉一心法，則上該四聖，下攝六凡，舉一佛法，則諸佛解脫，當於眾生心行中求，舉一眾生法，則人人有心，凡有心者，皆當作佛。華嚴經云：心佛及眾生，是三無差別，無差別之法，即是妙法。華嚴所以開其端，此經方以竟其說。文云：惟有一乘法，無二亦無三，無二之法，即是妙法。

問：法是佛說，前云，經名是佛自命，妙字，是讚歎之辭，而佛何以自讚耶？答：有二意。一、此法過去諸佛已說，佛云：我亦隨順說，非自讚也。二、此法為一乘實相妙理，一即一切，一切即一，不可思議，乃讚法非讚自也。

又妙字當體得名，非對麤顯妙，若對轉照時，所說三乘權法為麤，以顯還照時，所說一乘實法為妙，則妙有分限，而非圓妙。若對覺場成道近跡為麤，以顯曠劫之時遠本為妙，則妙有先後，而非常妙。本經一往觀之，似有對待妙，究極言之，唯是絕待妙，如權實相即，本跡相通，是也。方便三乘屬權，最上一乘屬實，為實施權，則權全是實，乃即實之權，開權顯實，則實不離權，乃即權之實，今生應世屬跡，久遠成佛屬本，從本垂跡，則跡由於本，乃即本之跡，開跡顯本，則本不離跡，乃即跡之本，本跡無乖，權實不二，言語道斷，心行處滅，是之謂絕待妙，昔智者大師，九旬談妙，以言而言離言之理，言不能盡。今者前約心佛眾生三法，後約權實本跡四法，略釋妙法二字竟。蓮華是喻，喻上妙法，以妙法幽微，甚深難解，諸有智者，要以譬喻得解，故借喻明法，以易顯難，令知妙法，當如蓮華。然雖以蓮華喻上妙法，不可求其幽玄，一一盡同妙法也。如扇喻月，不可求其光明，如月喻面，祇是取其淨滿，是不得已乃借喻蓮華，以明妙法也。華有多種，非此華不足以當此喻，或狂華無果，如楊柳等，可喻外道，空修無益苦行，終無實証。或一華多果，如葫銄等。可喻凡夫，孝養父母，報在梵世，受種種樂。或多花一果，如桃李等。可喻聲聞，修三十七助道品，但証無學。或一華一果，如柿等。可喻緣覺，修一遠離行，亦得涅槃。或先果後華，如瓜等。可喻須陀洹，先証見道，卻後修道。或先花後果，如梅等。可喻權教菩薩，先藉緣修，生後真修。以上諸華，皆不足以喻妙法，唯蓮華，華果同時，處染常淨，方足以喻之。今喻跡本二門，各有三義：一、為蓮故華，喻跡門為實施權。文云：思惟是事已，即趣波羅奈，雖權說三乘，意在於實也。又喻本門，從本垂跡。文云：我實成佛已來，久遠若斯，但以方便，教化眾生，令入佛道，作如是說。此即本之跡也。二、華開蓮現，喻跡門開權顯實。文云：十方佛土中，唯有一乘法，無二亦無三，唯此一事實，餘二則非真，此權開而實顯也。又喻本門，開跡顯本。文云：皆謂今佛出釋氏宮，去伽耶城不遠，坐於道場，得成無上菩提，然我實成佛已來，無量無邊，百千萬億那由他劫，此跡開而本顯也。三、華落蓮成，喻跡門廢權立實。文云：正指捨方便，但說無上道，廢方便之權施，歸究竟之實道也。又喻本門廢跡立本。文云：是故如來，雖實不滅，而言滅度，諸佛如來，法皆如是。非生示生，不滅現滅，既不生不滅，則唯本無跡也。

問：經中更有七喻，皆有開權顯實之義，何以不取，獨取蓮華，而立題耶？答：經中七喻，是別，一、火宅中，三車喻權，一車喻實。二、信解品，窮子客作喻權，付業喻實。三、藥草品，三草二木喻權，一地喻實。四、化城品，化作喻權，寶所喻實。五、五百弟子授記品，繫珠喻中，少有所有喻權，此寶貿易喻實。六安樂行品，輪王喻中，隨功賞賜喻權，解髻明珠喻實。此六喻，皆別喻跡門開權顯實也。七、壽量品，良醫喻中，使父死喻權，歸來使見喻實，此一喻，乃別喻本門開近顯遠也。更有王駖鑿井二喻，既非全譬一期開顯，故智者大師，略而不舉，唯蓮華，可總喻跡本二門權實，如前各具三義，故如來以此立名，法喻雙妙，又豈特所詮之義，不可思議，即能詮之名，亦不可思議矣。

經：是能詮之文字，為通題，妙法蓮華，是所詮之義理，為別題。通者，通於經藏，皆名為經。別者，別在當部，他部非此名故，梵語修多羅，此翻契經，上契諸佛之理，唯佛與佛，乃能究盡諸法實相。下契眾生之機，時至機熟，會三歸一，故曰契經。具貫攝常法四義，貫，則如線貫珠，乃貫穿所應知之義。攝，則如經持緯，乃攝持所應度之生。常者，三世之所不易。法者，十界之所同遵，此方聖教，亦稱為經，亦具常法二義，天下後世，不能變易其說，名義皆同也。又經者，徑也。即修行成佛之徑路，諸佛依此而成等正覺，菩薩依，此到如來地，眾生依此，入佛知見道故。初經題竟。

/KEPAN/（乙）二品題。

/VERSE/觀世音菩薩普門品

按悲華經，過去善持劫中，寶藏佛世，有無量淨轉輪王，第一太子，三月供佛齋僧，發菩提心，若有眾生，受三途等苦惱，凡能念我稱我名字，為我天眼天耳聞見，不免苦者，我終不成菩提。寶藏佛云：汝觀一切眾生，欲斷眾苦，故今字汝，為觀世音。楞嚴經：菩薩自陳圓通文云：由我供養觀音如來，蒙彼如來，授我如幻聞熏聞修，金剛三昧，成就三十二應，十四無畏，四不思議，彼佛歎我善得圓通法門，於大會中，授記我為觀世音號，又大悲經云：此菩薩不可思議威神之力，已於過生無量劫中作佛，號正法明如來。大悲願力，安樂眾生，故現為菩薩耳，倒駕慈航，入於苦海，隨緣赴感，無處不周。此菩薩現為彌陀左輔，與娑婆世界眾生最有緣，凡聞名見相，咸生歡喜之心，禮念供養，甲於一切菩薩，皆由此菩薩，不思議願行之力所感，故得如是。觀世音三字，具境智能所，觀字去聲，非眼觀之觀，乃智觀之觀。菩薩六根封境，一一無非智照現前，觀為能觀之智，世音即所觀之境。

問：菩薩六根互用，一根作六根用，六用可攝一根，中眼不獨見，亦能聞嗅覺知，耳不獨聞，亦能見嗅嘗觸。世音稱觀，亦復何妨？答：一根六用，根雖是一，用則有六。如耳不獨聞聲，亦能觀色、嗅香、嘗味、覺觸、知法，是為六，若仍觀音，而不觀色，則失觀色之用，如眼不獨觀色亦能聞音，若仍觀音，而不聞音，則失聽聞之用，皆不成六用，何為互用耶。當從去聲，指能觀之智為是。菩薩立名之義，當分自他兩利解釋。據本經，從利他立名，文云：若有無量百千萬億眾生，受諸苦惱，聞是觀世音菩薩，一心稱名，觀世音菩薩，即時觀其音聲，皆得解脫。此則能觀者智照，所觀者，即世間苦惱眾生，稱念菩薩名號之音聲，菩薩則尋聲救苦，無求不應，故得是名。

若據楞嚴，從自利立名，文云：過去有佛，名觀世音，我從彼佛，發菩提心，彼佛教我，從聞思修，入三摩地。從聞思修者，乃從耳聞中，思惟修習，此思維，非第六意識思量分別，乃從耳根聞性，起智觀照，不隨聲塵流轉，反聞自己能聞之聞性，是謂初於聞中，入流亡所，入法性之真流，亡聲塵之妄所，如是塵亡根盡，乃至生滅既滅，寂滅現前。此則能觀者，亦是智照，而所觀者，即是能聞世出世間音聲之聞性，反聞功極，入三摩地，故得是名。

菩薩，梵語具足云，菩提薩埵。此方從略，但稱菩薩。菩提此譯為覺，薩埵此譯有情，乃大道心人，願行廣大，方受此名。按覺有情三字，當作三義解釋。一、約自利發心修行，斷惑証真，雖已分証佛覺，尚有識情未盡故。二、約利他，現身說法，隨機利導，覺悟法界，無量有情故。三、約兩種，廣修六度，繁興萬行，上求佛覺，下度有情故。菩薩有權有實，若依事識發心，修行事六度，雖脩事行，未明理觀，名為權教菩薩，若依根本識發心，修行理六度，所修事行，皆稱理性，是為實教菩薩。今觀世音是實教菩薩，唯依最上乘，發菩提心，世人於菩薩二字，多有不解，每每稱神，亦稱菩薩，神不過是上品福德之鬼，神不及天，天不及羅漢，羅漢不及辟支佛，辟支佛不及菩薩，菩薩之上，唯有佛矣。故不可稱神為菩薩也。

普門品，普是周遍義，門是通達義，菩薩行彌法界，無所不周曰普，福備眾生，自在無礙曰門，隨機應化，恆沙妙用，無不從此普門示現，觀世音菩薩是人，普門是法，合人與法而立品題，以此品有兩番問答，依前問答，論觀世音人，依後問答，論普門法，故以人法而立品題，品者，別以類聚，以觀世音人若法，類為一品，適當本經之第二十五品，初釋題竟。

/KEPAN/（甲）二解文分三（乙）初長行別示，二偈頌合顯，三聞品獲益。
/KEPAN/初分二（丙）一問答得名所以，二問答遊化方便。
/KEPAN/初又二（丁）一當機舉名請問，二如來備示感應，今初。

/VERSE/爾時無盡意菩薩，即從座起，偏袒右肩，合掌向佛，而作是言：「世尊！觀世音菩薩以何因緣名觀世音？」

菩薩名曰無盡意，亦悲願不捨，盡未來際，度脫眾生之人，以世界無盡，眾生無盡，業果無盡，而菩薩度生之意，亦無盡也。若愚讚云：世界無邊塵擾擾，眾生無數業茫茫，愛河無底浪滔滔。是故我名無盡意。觀音普門圓行，隨機應現，一一無盡。足見大悲亦復無盡。故此品以無盡意菩薩，為當機發起也。即從座起四句，請法之儀，以表三業恭敬。偏袒右肩，袒者，露肉也。此方以袒為慢。西域以袒為敬。右肩便執役，表事師之儀也。合掌者，此方以拱手為恭，彼國以合掌為敬，表不敢分散，專至一心也。上皆身業恭敬。向佛，以一念之誠，向萬德之尊，屬意業恭敬。而作是言世尊，面奉慈容，口稱總號，屬口業恭敬。末三句問觀音人，意謂觀世音名遍十方，望重群賢，名不自彰，彰必因義，請問以何因緣，有此嘉號，初當機舉名請問竟。

/KEPAN/（丁）二如來備示感應分二（此同楞嚴十四無畏）（戊）一正答得名所以，二廣顯稱名感應。
/KEPAN/初又三（己）一總標尋聲救苦，二別示持名感應，三結答得名因緣，今初。

/VERSE/佛告無盡意菩薩：「善男子，若有無量百千萬億眾生，受諸苦惱，聞是觀世音菩薩，一心稱名，觀世音菩薩，即時觀其音聲，皆得解脫。

此即楞嚴苦惱無畏，別列不盡諸難，皆攝此中。苦惱可約身心，眾生身受苦痛，心生惱亂，即一苦不惱，已可怖畏，況受諸苦惱耶。又眾生以無量百千萬億計，乃舉十方世界，機多境眾，以顯菩薩，觀深應廣，非指定數也。其機既多，苦惱自是不定，或一人受多苦惱，或多人受一苦惱，或諸苦惱遍於多人，或一苦惱迫於一人。同業同受，別業別受，一一無非業感也。上明過現惡業感苦惱，聞是下，由過現善根得聞名，復由稱名功力得解脫。功在何處？即在一心稱名，或過現劫中世中。聞說觀世音，有廣大慈悲，廣大靈感，是以遭苦求救，一心稱名，菩薩如洪鐘在架，有扣則鳴，明鏡當臺，遇影斯鑑。即時以無作妙智，觀其音聲，尋聲救苦，令得解脫，此約事一心，至誠懇切，可以感通，機心與聖心相交，即得解脫也。若達理一心，自他不二，能所雙亡，苦性與念性俱寂，則無解不解，無脫不脫也。二者之功，皆在一心，如或散心、亂心、輕心、慢心，雖亦稱名，難收速效。

問：菩薩一人，何以能赴多機？稱名一法，何以能敵多苦？答：青霄圓月，影含眾水，善見藥樹，病愈千般，天上人間之物，尚能如來，何況菩薩圓通妙行，自在之力，豈可以凡情測度哉！一總標尋聲救苦竟。

/KEPAN/（己）二別示持名感應。

/VERSE/「若有持是觀世音菩薩名者，設入大火，火不能燒，由是菩薩威神力故。

此能救火難，即楞嚴火難無畏，火而云大，入之必燒。若有持念觀世音菩薩名號之眾生，為菩薩之所護念，必不至入於火聚，設或入之，火不能燒，何以能得如是，實由菩薩圓通威神之力所護故。如人入於深山之陰，不為暑熱所侵也。神力，依楞嚴經云：二者知見旋復，令諸眾生，設入大火，火不能燒，以見覺屬火，知見旋復，則內火既息，外火不能為害。菩薩以威神之力，加被持名眾生，故亦不燒。

應驗傳云：祝長舒晉元康中，於洛陽為延火所及，草屋大風，必無免理，一心稱名，風回火轉鄰舍而滅。里人不信稱名所致，特因風燥時，舉火燒之，三擲三滅，眾方懺悔。

/VERSE/「若為大水所漂，稱其名號，即得淺處。

此能救水難，即楞嚴水難無畏，文云：三者觀聽旋復，令諸眾生，大水所漂，水不能溺，以聞聽屬水，聞聽旋，則內水既息，外水不害，故令稱名遇難，不至沉溺，即得淺處。余丙午六月，雇一船裝載行李，過老虹橋，受潮汐急退，船觸浮橋，立時覆沒。余人在水中，手把船邊，口不能念，心中專切憶念，觀世音菩薩，能救眾生苦難，求為救援，船流數百步，手仍不放，聞空中有人叫我，手莫放，手莫放，然我心中所念者觀世音，叫我非他也。後被救生船撈起，在此大江急流中，若非菩薩之力，安有不死耶。因感菩薩再生之德，故講此品之經，惟望眾人敬信奉事，稱念禮拜，此觀世音菩薩，自有感應道交之驗。

/VERSE/「若有百千萬億眾生，為求金、銀、琉璃、硨磲、瑪瑙、珊瑚、琥珀、真珠等寶，入於大海，假使黑風吹其船舫，飄墮羅剎鬼國，其中若有乃至一人，稱觀世音菩薩名者，是諸人等，皆得解脫羅剎之難。

此能救羅剎難，即楞嚴羅剎無畏，世間眾生，多貪財寶，故入海求寶者，數以百千萬億計，亦非定數，極言其多也。大海為眾寶所聚，有欲求寶，故多入海。假使不定之詞，設或遇之，風而曰黑，必是黑風。海邊有羅剎鬼國，羅剎，此譯可畏，能食人。不但其鬼可畏，其風亦可畏，能吹船舫，墮入其國，欲把眾生，以供其食。其眾生中，但能有一人，稱念觀世音菩薩名號，眾人皆得脫離鬼難。楞嚴云：四者斷滅妄想，心無殺害，令諸眾生，入諸鬼國，鬼不能害。印光法師曰：鬼神以陰隱為想因，以殺害為墮緣，菩薩於反聞時，內滅妄想，外絕殺害，全超鬼神心行，以此威力，能令稱名者，免於鬼害。傳云：外國百餘人，從師子國泛海，忽遇惡風，飄墮鬼國，便欲盡食，合船皆稱觀世音菩薩名號，由是得免。二別示持名感應竟。

/KEPAN/（己）三結答得名因緣。

/VERSE/「以是因緣，名觀世音。

以是二字，承上結歸之詞，菩薩得名因緣，不一而足，但如上所說，不外妙智觀照，尋聲救苦，以是為得名因緣，就此結答，以釋無盡意之疑，疑斷信生，故向下更為廣顯，正答得名所以竟。

/KEPAN/（戊）二廣顯稱名感應分四（己）一能脫四難，二能離三毒，三能應二求，四能得多福。
/KEPAN/初中二（庚）一別明脫離，二總結神力，今初。

/VERSE/「若復有人，臨當被害，稱觀世音菩薩名者，彼所執刀杖，尋段段壞，而得解脫。

此能脫戮難。即楞嚴刀兵無畏。指掌疏云：臨當被害者，或屈遭憲網，或誤入讎門，頃刻身首異處，須臾性命不保。當此之時，猶能稱名繫念，則三昧之熟於平日可知，由此所以感聖遮救，令彼刀杖，尋來尋壞，段段零落，而刮利無所施也。余意臨危被害，此時稱名，生死事大，一心不亂，故感大悲救護，解脫戮難。

楞嚴云：五者熏聞成聞，六根銷復，同於聲聽，能令眾生，臨當被害，刀段段壞，使其兵戈，猶如割水，亦如吹光，性無搖動，熏聞成聞者，以反聞自性之工夫，念念入流，熏彼循塵之妄聞，轉成真聞，一根返源，六根同時，銷妄復真，同於聲塵聽聞之性，一一復歸元真，至此則塵亡根盡，親證不動不壞之體，菩薩下同悲仰，故令被害，刀段段壞，縱使刀不壞，亦如刀割流水，如風吹日光，了無痕跡，亦無損害也。

傳云：晉大元中，彭城一人，被枉為賊，常供金觀音像，帶髻中。後伏法刀下，但聞金聲，三斫不傷，解髻像有三痕，由是得救。

/VERSE/「若三千大千國土，滿中夜叉，羅剎，欲來惱人，聞其稱觀世音菩薩名者，是諸惡鬼，尚不能以惡眼視之，況復加害？

此能脫鬼難，即楞嚴諸鬼無畏。問：前羅剎已是鬼難，何以此處復出？答：前約一類，此約諸類。楞嚴藥叉羅剎之外，尚有鳩槃荼鬼（此譯甕形其形似甕）、毘舍遮（此譯噉精氣鬼）、富單那（此譯熱病鬼），此雖不列，攝在諸鬼之內。三千大千國土，為一大世界，先由世界海中，有一須彌山，東西南北，有四大部洲，此土屬南閻浮提洲。須彌山半，有四天王宮，日月旋轉其間，照四天下，名一小世界，合一千小世界，名小千世界，合一千小千世界，名中千世界，合一千中千世界，方名大千世界。為一佛化土，佛佛出世，皆統三千大千世界。其中國土，非算數之所能及。滿中夜叉（此云輕捷）、羅剎（此云可畏），極言其多，如世界善人少，惡人多，惟有西方極樂世界，諸上善人俱會一處，又無三惡道，若能一心念佛，往生彼國，可免諸鬼之難。現未生彼國者，諸鬼欲來惱害。能稱觀世音菩薩名號，是諸惡鬼聞之，尚不敢以惡眼視之，況敢加害耶。楞嚴云：六者聞熏精明，明遍法界，則諸幽暗，性不能全，能令眾生、藥叉、羅剎、鳩槃荼、毗舍遮、富單那等，雖近其旁，目不能視。由聞熏精明，爍破癡暗，故鬼不能視，鬼神陰隱想習，向暗背明，反不堪於光耀，如梟鳥夜視晝盲，羅剎向日不見，是也。

/VERSE/「設復有人，若有罪，若無罪，杻械枷鎖，檢繫其身，稱觀世音菩薩名者，皆悉斷壞，即得解脫。

此能脫刑難，即楞嚴枷鎖無畏。若有罪者，則干犯法律，若無罪者，則屈遭陷害，在手曰扭，在足曰械，在頸曰枷，練體曰鎖，四者皆治罪人之具。檢，即封檢。繫，即繫縛，閉之囹圄，不得自在。果能至心稱名，能令罪具，皆悉斷壞，得脫刑難。楞嚴云：七者音性圓銷，觀聽返入，離諸塵妄，能令眾生，禁繫枷鎖，所不能著，因妄塵既離，妄身亦空，以此加被眾生，故枷鎖自脫。

問：國家立法，原以懲惡，若救無辜，理之所宜。若釋有罪，豈不縱惡，而壞法紀乎？答：大士真慈平等，以眾生佛性亦本平等，雖一時犯罪，既能稱菩薩名，已有悔過求救之心，若令脫離，此後自可，感化為善，改往修來矣。

傳云：蓋護山陰人，有罪判決繫獄，應死。三日三夜稱名無閒，忽見觀世音菩薩，放光照之，鎖脫門開，尋光而去，行二十里，光乃息。

/VERSE/「若三千大千國土，滿中怨賊，有一商主，將諸商人，齎持重寶，經過險路，其中一人，作是唱言：『諸善男子！勿得恐怖！汝等應當一心稱觀世音菩薩名號，是菩薩能以無畏施於眾生，汝等若稱名者，於此怨賊，當得解脫！』眾商人聞，俱發聲言：『南無觀世音菩薩！』稱其名故，即得解脫！

此能脫賊難，即楞嚴賊難無畏。大千國土，處廣，滿中怨賊，難多。賊，乃劫財。怨，兼奪命，遇之，則身命財物，自難保全。商主者，善識貴賤，長於貿易，財富智深，能為眾商之主。諸商人，即其件也。齎持重寶，易招劫害，經過危險之路途，或曠絕無人之境，或怨賊衝出之區，其危險更不待言。其中一人者，素奉佛法之人，知有能救，故唱言勿得恐怖，教其稱名，令知所歸也，能施無畏，示其必救也。聞言即稱，信敬勃發，異口同音多眾一心，感應道交，捷如影響，故即解脫。

楞嚴云：八者滅音圓聞，遍生慈力，能令眾生，經過險路，賊不能劫，音聞對立，勢成相待，菩薩滅音，即入流亡所工夫，動靜二相，了然不生也。所亡，則聞性遍周，故稱性遍生慈力，慈回惡念，所以遇賊不劫。

傳云：晉隆安年中，僧慧達，往北隴掘甘草，被羌人所獲，閉於柵中。肥者先食，唯剩達與一小兒，次日當食。達竟夜稱名，至旦，羌來取食，忽一虎跳吼，諸羌散走，虎咬柵作穴而去，達將小兒逃脫。一別明脫難竟。

/KEPAN/（庚）二總結神力。

/VERSE/「無盡意，觀世音菩薩摩訶薩，威神之力，巍巍如是。

梵語摩訶，此云大。佛告無盡意，觀世音菩薩，乃菩薩中之大菩薩也。威神之力，巍巍然如是，而不可思議。楞嚴中，按耳根圓通，各出力用，此則總結神力巍巍，文異義同也。一能脫四難竟。

/KEPAN/（己）二能離三毒分二（庚），一別明三毒，二總結神力。

/VERSE/「若有眾生，多於淫欲，常念恭敬觀世音菩薩，便得離欲。

此能離貪毒，即楞嚴貪毒無畏。貪瞋癡三者，名曰三毒，以是一切煩惱之根本，能毒害眾生，法身慧命故，是以可畏，菩薩令眾生無畏者，非故犯三毒無畏，乃有離毒之大威神力，得無畏也，三者之中，貪毒為首，諸貪之中，婬欲為首，諺云：萬惡婬為首。婬欲，即財色名食睡，五欲中色欲，此專指貪愛女色而言，惟此婬欲，人最易犯，且最難斷，其為害最大，多於者，夙生惑習深重，業習不忘，數數現起婬念，發為婬行，輕則損身敗德，重則傾家喪命，害己害人，且招妻不貞良，女不清節之報，尤其甚者，婬欲屬火，佛說多婬人，成猛火聚，寶蓮香比丘尼，足為明證，此華報也。果報則地獄中，銅柱鐵床，極苦自受，無能代者。由知因果，心生怖畏，常念恭敬觀世音，以念力對治婬心，仗威神消除業障。便得離欲。

楞嚴云：九者熏聞離塵，色所不劫，能令一切多婬眾生，遠離貪欲。正脈釋云：反聞離塵，迥脫於色，而色豈能劫於家寶乎，能令眾生離欲，攝彼同己，空諸色故。

/VERSE/「若多瞋恚，常念恭敬觀世音菩薩，便得離瞋。

此能離瞋毒，即楞嚴經瞋恚無畏。瞋，是瞋恨，懷之於心。恚，是恚怒，形之於色。瞋恚俱屬於火，若多瞋恚，對境便熾，莫之能壓，心如油沸，面似火燒，輕則傷氣取辱，重則忘身及親，搆怨結仇，為害不少。經云：一念瞋心起，焚燒功德林。此華報也。果報，則地獄中，刀山劍樹，極苦自受，無能代者。果能常念恭敬觀世音，以念力而伏瞋機，仗慈風掃除恚熱，便得離瞋。楞嚴云：十者純音無塵，根境圓融，無對所對，能令一切忿恨眾生，離諸瞋恚釋義，音之純者，由於無分別之塵染也，分別既無，能所不立，無能對之根，與所對之塵互相對待，以瞋恚生於敵體對待，互相違拒，今既無能所對，則瞋恚無由起，以此攝受，常念恭敬之眾生，令離瞋毒。

/VERSE/「若多愚癡，常念恭敬觀世音菩薩，便得離癡。

此能離癡毒，即楞嚴經癡毒無畏，愚鈍成性，癡暗無智，迷正知見，起邪分別，小則事理錯亂，大則撥無因果，自誤誤人，生遭王難，此華報也。果報，則死入地獄，備嬰眾苦，果能常念恭敬觀世音，以正念而驅邪執，仗慧日而破昏迷，便得離癡。

楞嚴云：十一者銷塵旋明，法界身心，猶如琉璃，朗徹無礙，能令一切昏鈍性障，諸阿顛迦。（此云無善心，癡之最重者。）永離癡暗，釋義，癡，由妄塵障蔽本有妙明，菩薩由反聞之功，妄塵既銷，妙明旋復。所以內外身心法界，智光融徹，永離癡暗，一別明離毒竟。

/VERSE/「無盡意！觀世音菩薩，有如是等大威神力，多所饒益，是故眾生，常應心念。

威者，威勢，而不可屈撓。神者，神妙，而不可測度。二者之力，而以大稱，非鬼、神、天、仙、二乘、權教之所能及。何也？貪瞋癡三毒，為根本煩惱，最難拔除。菩薩能令速離足證威神之力，不可思議，眾生由根本三毒既離，一切枝末煩惱，自不得生，故曰多所饒益。是故二字，承上起下，以是多益之故，常應心念，心念者非徒口稱名號，而亦心想聖容，又非一暴十寒，應當常時無閒，念得功用純熟，不念而念，將此身心，與菩薩名號，打成一片，內憑念力，外托聖力，則何毒不離，何益不獲哉！二能離三毒竟。

/KEPAN/（己）三能應二求分二（庚）一別明應求，二總結神力。

/VERSE/「若有女人，設欲求男，禮拜供養觀世音菩薩，便生福德智慧之男，

此能應求男，即楞嚴經求男無畏，無男何以可畏？一、年老無人服事，二、家業無人付囑，三、身後宗嗣斷絕。此通論也。文中別指女人，以女人無子，有三苦，一、為自夫所棄，二、為餘婦所輕，三、為旁人所笑。欲脫三苦，故必求男。禮拜者，頭面接足皈命禮。供養者，修設香花燈塗果，此雙貫下文，求女亦然，果能恭敬懇切，即感聖應。有福德，則富而貴，有智慧，則廉而明。若有福無慧，則識庸見淺，若有慧無福，則家貧力薄。菩薩以法王子餘福餘慧，利及法界無子眾生，自然令得福慧雙美之男矣。楞嚴經云：十二者，融形復聞，不動道場，涉入世間，不壞世界，能遍十方，供養微塵諸佛如來，各各佛邊為法王子，能令法界無子眾生，欲求男者，誕生福德智慧之男。釋義，銷融幻形，復歸聞性，不動不壞之體，則稱體起用，不動一真道場，涉入世間，不壞世界之相，分身塵剎，供養諸佛，常隨佛學，各各佛邊，為法王子，此理事，與事事無礙也。

/VERSE/「設欲求女，便生端正有相之女，宿植德本，眾人愛敬。

此能應求女，即楞嚴經求女無畏。指掌云：男承內嗣，女結外親。有男無女，亦非全美，故半子亦有求者，此亦通論也。文中獨約女人者，女人以生女為親，是其同類，故欲求也。求之之法，亦不外禮供，不言者，準上可知，端正約品行言，有貞靜幽嫻之德，有相約形格言，有窈窕莊重之儀，宿植德本者，多生培植。有大善根，善根增長，堅固有力，能成眾德，故為德本。菩薩以承順諸佛，受領法門，餘功餘德，利及無女眾生，就令便生可愛可敬之女，由其窈窕莊重，眾人一見，咸生愛慕之心，由其貞靜幽嫻，眾人或遇，必起敬慕之意，若但有相無品，則可愛而不可敬，抑或有品無相，則可敬而不可愛。菩薩令生宿植德本之女，故得愛敬兼備。

楞嚴云：十三者六根圓通，明照無二，含十方界，立大圓鏡，空如來藏，承順十方，微塵如來，秘密法門，受領無失，能令法界，無子眾生，欲求女者，誕生端正、福德柔順、眾人愛敬、有相之女。釋義，六根圓通者，合開成就，合六根為一根用，開一根為六根用，互用清淨，圓通無礙，由互用故明照無二，由無礙故含界無遺，立字，雙貫鏡智空藏，鏡智由明照而立稱，空藏由含界而立號，受領法門，含攝無失，以此功德，利及無子眾生，誕生福慧之女，端正屬福，柔順屬慧，因有慧性，方能柔順，而盡坤道也。一別明應求竟。

/KEPAN/（庚）二總結神力。

/VERSE/「無盡意！觀世音菩薩，有如是力。

如是指能應二求，力即圓通力用，能應二求竟。

/KEPAN/（己）四能得多福分二（庚）一勸持較量，二結顯多福。

/VERSE/「若有眾生，恭敬禮拜觀世音菩薩，福不唐捐。是故眾生，皆應受持觀世音菩薩名號。

此能得多福，即楞嚴持名無畏，彼經持名，亦列無畏者，因有眾生，恐持名無功，又恐一名不及多名，智畏也。示以一多福等，故得無畏，此中先述敬禮之福，順勸持名，以期三業普攝，恭敬意業，禮拜身業，敬禮獲福，功不虛棄，唐捐即虛棄也。是故者，承上敬禮既皆獲福，例知口業持名，亦不唐捐，故以皆應勉之。

/VERSE/「無盡意！若有人受持六十二億恒河沙菩薩名字，復盡形供養飲食、衣服、臥具、醫藥，於汝意云何？是善男子，善女人，功德多不？」無盡意言：「甚多！世尊！」

此假設故問，設若有人，受持諸餘菩薩名字，其數滿足六十二億恆河沙，恆河發源於雪山之頂，阿耨達池，東銀牛口流出，遶池一匝，流入東海，其河闊四十里，沙細如麵，非算數之所能及。持名滿六十二億河沙菩薩，可謂眾矣，此菩薩皆現住娑婆世界，修法垂範，教化眾生者，為如來現量智所知，復盡形供養，經時可謂長矣，而四事具足，設供可謂備矣，其所得功德，自應無盡。如來故問為多與否？當機直答曰甚多，因菩薩為眾生良福田，昔阿那律，以一稗飯供辟支佛，尚九十一劫得如意報，況以四事經歷長時，供養多菩薩也。

/VERSE/佛言：「若復有人受持觀世音菩薩名號，乃至一時禮拜供養，是二人福，正等無異，於百千萬億劫，不可窮盡。

此較量福等，果若有人，至心受持觀音名號，雖是一時禮供，不及盡形之時長，四事之供備，而此二人得福，平等無異，歷久無盡也。問：二人行跡相去，不止天淵，何其得福，無間絲毫耶？答：以觀音所得圓通本根，普攝一切，故一名能敵多名，一供能敵多供，一時能敵長時也。楞嚴云：十四者，由我所得圓通本根，發妙耳門，然後身心微妙含容，周遍法界，能令眾生持我名號，與彼共持。六十二億恆河沙，諸法王子名號，二人福德，正等無異。釋義，圓通以本根稱者，乃對方之根，以此方真教體，清淨在音聞故，耳門稱妙者，以耳具足，圓通常三真實故，是以應用自在，事事無礙，能含能遍，稱法性而無際，故能令持一名，而等多聖也。一勸持較量竟。

/KEPAN/（庚）二結顯多福。

/VERSE/「無盡意！受持觀世音菩薩名號，得如是無量無邊福德之利。」

重呼當機，告以多福，如是福德之利，實由菩薩圓通，無作妙力所加故。一問答得名所以竟。

/KEPAN/（丙）二問答遊化方便分二（丁）一當機進問遊化，二如來備示感應。

/VERSE/無盡意菩薩白佛言：「世尊！觀世音菩薩，云何遊此娑婆世界？云何而為眾生說法？方便之力其事云何？」

當機雖聞上支，冥加之功，而猶未知顯應之力，故此重申三問，云何遊化？問身輪，云何說法？問口輪，云何方便，問意輪。眾生根性不等，願樂不一，必須依身口意三輪，起不思議化，方能得度。先以意輪，方便鑑機，應現何身？應說何法？但未知觀音三輪，畢竟云何，是以故問，方便，非道前修證之方便，乃道後妙觀察智，鑑機之方便也。一當機進問遊化竟。

/KEPAN/（丁）二如來備示感應分二（戊），一廣顯應化諸國，二正答遊於娑婆。
/KEPAN/初中二（己）一明應顯化，二結德勸供，即楞嚴經，三十二應。彼經云：由我供養觀音如來，蒙彼如來，授我如幻聞熏聞修，金剛三昧，與佛如來，同慈力故，令我成三十二應，入諸國土。
/KEPAN/初中又八（庚），一能應三聖，二能應六天，三能應五人，四能應四眾，五能應眾婦，六能應二童，七能應十類，八能應力士。今初。

/VERSE/佛告無盡意菩薩：「善男子！若有國土眾生，應以佛身得度者，觀世音菩薩即現佛身而為說法。

若有國土眾生，指下九界眾生，一切能感之機，此此應菩薩，菩薩志在菩提故，應以佛身得度，觀音即現佛身，為說勝進上求，脫離隨分法愛之法，令至究竟成佛也。

/VERSE/「應以辟支佛身得度者，即現辟支佛身而為說法。

辟支有二類：一、獨覺，二、緣覺。獨覺出無佛世，覽物榮枯，而得悟道春觀百花開，秋睹黃葉落，樂獨善寂，求自然慧，菩薩即現其身，為說諸法無生之法，緣覺出有佛世，秉佛十二因緣之教，覺悟無生，得證涅槃，設有眾生，欲求是果，菩薩即現其身，為說緣生無性之法。

/VERSE/「應以聲聞身得度者，即現聲聞身而為說法。

聲聞，即阿羅漢，因聞四諦聲，修道證果，故得聲聞名。前初二三果，聞苦集滅道四諦法已，厭苦斷集慕滅修道，而未得證，菩薩即現其身，為說真空無我之法，一能應三聖竟。

/KEPAN/（庚）二能應六天。

/VERSE/「應以梵王身得度者，即現梵王身而為說法。

梵王，是色界初禪大梵天王。梵者淨也，已離欲界染故，色界無女人之欲色，但有分段之形色，未離色身，故名色界。設有眾生不犯欲塵，欲身清淨，樂為梵王，菩薩即現其身，為說出欲論，及慈悲喜捨，四無量心之法，令其成就。

/VERSE/「應以帝釋身得度者，即現帝釋身而為說法。

帝釋，欲界第二天天主，壽一千歲，以人間一千日為一晝夜，身量長一里，居須彌山頂，三十三天，因果南北，各有八天，帝釋居中天，合為三十三，威權自在，二天以下，皆其為主，設有眾生欲為天主，統領諸天，菩薩即現其身，為說上品十善之法，令其成就。

/VERSE/「應以自在天身得度者，即現自在天身而為說法。應以大自在天身得度者，即現大自在天身而為說法。

設有眾生，欲身自在，遊行十方，即是應以自在天身得度，欲身自在，飛行虛空，即是應以大自在天身得度，菩薩皆現其身，為說上品十善，慈悲喜捨之法，令得成就。

/VERSE/「應以天大將軍身得度者，即現天大將軍身而為說法。應以毘沙門身得度者，即現毘沙門身而為說法。

天大將軍，即四王之八將。如散脂大將、韋馱天將等。毘沙門，即北方多聞天王，設有眾生，愛統鬼神，救護國土，即是應以天大將軍身得度。愛統世界，保護眾生，即是應以四天王身得度，菩薩皆為現形，為說上品十善，及摧邪輔正，護國佑民之法，令其成就，上色界單舉梵王，欲界未言夜摩兜率，四王獨列北方，餘非不現，皆含攝故。問：天中有漏，未離生死，菩薩何不為說出世法耶？答：亦隨順機宜，先以欲鉤牽，後令入佛智也。二能應六天竟。

/KEPAN/（庚）三能應五人。

/VERSE/「應以小王身得度者，即現小王身而為說法。

小王對四種輪王言：世界有五種王：一、金輪王，王四大部洲，統領六萬八千國。二、銀輪王，統領三洲，除北洲。三、銅輪王，統領東南二洲。四、鐵輪王，統領南瞻部洲。五、粟散王，即各國小王。若有眾生，觀世道之衰，人心之薄，志願為王，施其善教仁政，以為有道之王，菩薩即現其身，為說生貴之因，治平之法，令其成就，非教以謀叛也。

/VERSE/「應以長者身得度者，即現長者身而為說法。

長者，不僅年長，應具十德：一、姓貴，二、位高，三、大富，四、威猛，五、智深，六、年耆，七、行淨，八、禮備，九、上歎，十、下歸。若有眾生，愛主族姓，世間推讓，菩薩即現其身，為說愛人利物，齊家治國之法，令其成就。

/VERSE/「應以居士身得度者，即現居士身而為說法。

居士，乃以道自居之士，清心寡欲，垂言作則，有有德有位者，如東坡居士等，有有德無位者，如龐居士等。若有眾生，愛談名言，為人師範，菩薩即現其身，為說立身道德，潔己清修之法，令其成就。

/VERSE/「應以宰官身得度者，即現宰官身而為說法。

宰官上自公侯將相，下及州牧縣令之通稱。設有眾生，愛治國土，剖斷邦邑，菩薩即現其身，為說修德行仁，親民折獄之法，令其成就。

/VERSE/「應以婆羅門身得度者，即現婆羅門身而為說法。

梵語婆羅門，譯云淨裔，自稱是梵天苗裔。設有眾生，愛諸數術，攝衛自居，菩薩即現其身，為說陰陽占卜，調攝衛生之法，令其成就。三能應五人竟。

/KEPAN/（庚）四能應四眾。

/VERSE/「應以比丘、比丘尼、優婆塞、優婆夷身得度者，即現比丘、比丘尼、優婆塞、優婆夷身而為說法。

梵語比丘，此含三義：一、乞士，外乞食以養色身，內乞法以資慧命。二、怖魔，比丘登壇受戒，白羯磨時，夜叉讚善，輾轉傳至魔天，魔聞生怖，恐魔界子孫減少故。三、破惡，能破身口七支之惡。含此三義，即五不翻中，多含不翻，是出家修行之名。尼者女也，乃出家女眾。優婆塞，譯云近事男。優婆夷，譯云近事女，乃在家二眾。近事佛僧，受持五戒者，設有男女，好學出家，持諸戒律，菩薩即現其身，為說精修三業，梵行清白之法，設有男女，不捨家庭，樂持五戒，菩薩即現其身，為說不離塵勞，常修梵行之法，令其成就。四能應四眾竟。

/KEPAN/（庚）五能應眾婦。

/VERSE/「應以長者、居士、宰官、婆羅門、婦女身得度者，即現婦女身而為說法。

女人專內政，佐夫主，教令雖然不出閨門，而閨門為萬化之源。關於家國治亂者大也。曠觀歷史自知，楞嚴云：若有女人，內政立身，以修家國，我於彼前，現女主身，及國夫人，命婦大家（音姑），而為說法，大夫以下謂之家，諸侯以上謂之國。此中僅列四婦，不言女主，及國夫人者，以四攝餘故，長者宰官之婦，從夫為榮，有誥命者，即命婦，居士之婦，具學識，婆羅門之婦，諳數術，即大家也。大家如後漢扶風縣，曹世叔之妻，班彪之女，名昭字惠姬，和帝數召人宮，令皇后貴人師事焉。設有女人，欲為諸婦，菩薩俱現其身，為說令德懿行，立身相夫之法，令其成就。五能應眾婦竟。

/KEPAN/（庚）六能應二童。

/VERSE/「應以童男、童女身得度者，即現童男、童女身而為說法。

童男者，保守童真，不壞男根也。童女者，愛樂處身，不求侵暴也。正脈釋愛樂處身，願常為處女，終不出嫁也。不求侵暴謂堅貞自守，縱有強施侵暴，亦誓所不從也。菩薩應機為說，童真入道之法，令得成就。六能應二童竟。

/KEPAN/（庚）七能應十類。

/VERSE/「應以天、龍、夜叉、乾闥婆、阿修羅、迦樓羅、緊那羅、摩侯羅伽、人非人等身得度者，即皆現之而為說法。

天龍可知，夜叉，譯輕捷，有地行空行天行，三種之分：乾闥婆，譯尋香，乃天帝樂神，天帝欲奏樂，即燒香，彼則尋香而至。阿脩羅，譯非天，無天德故，有胎卵濕化四生之異，胎生人趣攝，卵生鬼趣攝，濕生畜趣攝，化生天趣攝，或處眾相山中，或住大鹹水底，男醜女美，所住宮殿，來苦具於三時，所餐飲食，變青泥於一口。迦樓羅，譯金翅鳥，鳥中之王。其身巨大常以龍為食，後龍受佛戒，乃不敢食。緊那羅，譯疑神，頭有一角，乃天帝歌神。以上八部，人，指前來五人，四眾，二童眾婦之外，更有餘人，非人，指八部之外，更有非人，以此統收不盡之機，以見妙應普周也。準楞嚴經，此等皆是樂離本倫，欲生人道，菩薩一一現身說法，令得成就。

問：餘部求生人道，尚或可言，而天道福樂勝人，何反捨勝求劣耶？答：整心慮，趣菩提，惟人道為能故。天中著樂，不能修行，福盡心墜，諸趣不定，如鬱頭藍弗，上生非非想天，報盡還作牛領中蟲，故欲求生人道也。七能應十類竟。

/KEPAN/（庚）八能應力士。

/VERSE/「應以執金剛神得度者，即現執金剛神而為說法。

金剛神，即護法力士。手執金剛杵，降伏魔怨，故得是名。設有眾生，願護佛法，身為力士，菩薩即現其身，為說擁護三寶，摧邪輔正之法，正法念處經云：昔有國王，第一夫人生千子，驗當來成佛次第，置千籌，普令拈之，拘留孫佛，得第一籌，乃至樓至佛，得未籌，即賢劫千佛也。第二夫人生二子，一願為梵王，請千兄轉法輪，一願為金剛力士，護千兄教法。一明應顯化竟。

/KEPAN/（己）二結德勸供。

/VERSE/「無盡意！是觀世音菩薩，成就如是功德，以種種形，遊諸國土，度脫眾生。是故汝等應當一心供養觀世音菩薩。

呼當機名，結觀音德，如是，即上三十二應，由觀音修習耳門三昧，無作妙力，自在成就。現種種形，遊諸國土，度脫眾生，國土不一，眾生無量，菩薩隨機普應之身，不離當處常湛然，普現一切眾生前。如一月在天，影臨眾水，乃為自在成就也。是故勸供，一廣顯應化諸國竟。

/KEPAN/（戊）二正答遊於娑婆分二（己）一顯示妙德，二應問結答。
/KEPAN/初中三（庚）一能施無畏，二能感供養，三能修供養。

/VERSE/「是觀世音菩薩摩訶薩，於怖畏急難之中，能施無畏，是故此娑婆世界，皆號之為施無畏者。」

此即楞嚴經，前二不思議，眾生怖畏，因於急難，菩薩能救急難，使之轉危為安，轉苦為樂，是謂能施無畏者。第一不思議文云：故我能現眾多妙容，能說無邊秘密神咒，或慈或威，或定或慧，救護眾生，得大自在，即救護眾生急難，令離怖畏，安樂自在也。第二不思議文云：故我妙能現一一形，誦一一咒，其形其咒，能以無畏施諸眾生，娑婆界內眾生，因德立號，故號為施無畏菩薩。

/KEPAN/（庚）二能感供養。

/VERSE/無盡意菩薩白佛言：「世尊！我今當供養觀世音菩薩。」即解頸眾寶珠瓔珞，價值百千兩金，而以與之，作是言：「仁者！受此法施，珍寶瓔珞。」

此即楞嚴經，第三破慳感求不思議，當機聞德傾心，興供請受，即解自頸所掛瓔珞奉施，寶珠瓔珞，雖然貴重，本是財施，而曰受此施者，一、解供之時，了達三輪體空，不著相故。二、以此所施，代為眾生祈福，即三回向中，回向眾生也。故成法施。

/VERSE/時觀世音菩薩，不肯受之。無盡意菩薩復白觀世音菩薩言：「仁者！愍我等故，受此瓔珞。」

指掌云：觀音不受之意有二：一、謂既對於佛，佛不命受，不敢受故。二、謂現從頸解，受之非義，不宜受故。當機重請之意亦二：一、為表誠懇，望佛轉致，令其必受故。二、為眾而施，為眾而受，無傷於義故。楞嚴云：三者由我修習本妙圓通，清淨本根，所遊世界，皆令眾生，捨身珍寶，求我哀愍。釋義，能令眾生捨供求愍，功由圓通，圓通以本妙稱者，以耳根聞性妙理，所起妙智，返照妙理，理智契合，得證圓通。清淨本根者，超五濁，解六結，一切無著故。令眾生捨諸慳著，供求哀愍，施作佛事也。楞嚴觀世音自陳此詞，本經無盡意現證其事，正由今經，方見自語之不虛，復由彼經，始知感供之有因也。

/KEPAN/（庚）三能修供養。

/VERSE/爾時佛告觀世音菩薩：「當愍此無盡意菩薩，及四眾、天、龍、夜叉、乾闥婆、阿修羅、迦樓羅、緊那羅、摩侯羅伽、人非人等故，受是瓔珞！」

此即楞嚴，第四供養佛生不思議，而如來轉致飭受，無盡意為眾而施，若不為眾而受，豈仁者耶。故告以當愍無盡意，及四眾十類等，受此法施瓔珞。

/VERSE/即時，觀世音菩薩，愍諸四眾、及於天、龍、人非人等，受其瓔珞，分作二分，一分奉釋迦牟尼佛，一分奉多寶佛塔。

觀音愍眾而受，不言無盡意者，知其為眾而施故也。受己分作二分，奉供二尊，既為眾而受，亦為眾而供，佛為無上福田，以此轉供功德，回施一切眾生，令植佛因故。楞嚴云：我得佛心，證於究竟，能以珍寶，種種供養十方如來，旁及法界，六道眾生。釋義，得佛心者，即菩薩修習圓通，解六結，越三空，上合十方諸佛，本妙覺心，證於究竟者，即獲二勝，發三用，所證境界，究竟同佛也。眾寶施福，回施一切，是為旁及於法界六道眾生。一顯示妙德竟。

/KEPAN/（己）二應問結答。

/VERSE/「無盡意！觀世音菩薩，有如是自在神力，遊於娑婆世界！」

如是，指法之詞，指上四不思議，自在神力，不假作意，任運現前，神妙莫測。即楞嚴所云：無作妙德，稱圓通體。所發之自在用文言，遊於娑婆，與上䔽三十二應互影耳。上言遊諸國土，未必娑婆不現身。此言遊娑婆，未必諸國不赴感。因此菩薩，與娑婆眾生之緣最深，又娑婆濁惡，菩薩大悲特切，常時遊化，故獨言娑婆也。一長行別示竟。

/KEPAN/（乙）二偈頌合顯分二（此頌什師不譯後來諸師皆謂梵本中有故依隋本補入），（丙）一重問得名所以，二合顯得名遊化。

/VERSE/爾時，無盡意菩薩以偈問曰：「世尊妙相具，我今重問彼，佛子何因緣，名為觀世音？

初二句經家敘置，世尊具足諸相，即非具足諸相，是名諸相具足，空有不滯，所以稱妙。由因中願行莊嚴之所成就，菩薩歎相，即所以讚德也。此頌非孤起頌，乃重頌，重頌前長行之文，故曰重問。彼，與佛子，俱指觀世音，既聞其名，欲知其得名所以，由此故問。

/KEPAN/（丙）二合顯得名遊化分二（丁）一顯得名所以，二顯遊化方便，初中三（戊）一總標二別顯，三總結。

/VERSE/具足妙相尊，偈答無盡意：汝聽觀音行，善應諸方所，弘誓深如海，歷劫不思議，侍多千億佛，發大清淨願。

初二句，亦經家敘置，中四句，舉觀音化他行願，應而曰善者，必具自在之力，一身不分而普現，萬機咸應而無違，不定方所，即無剎不現身，其行可謂廣也。弘誓，即度生大誓願，舉一切眾生，我皆令入無餘涅槃，而滅度之，經歷塵劫，而不休息，不可思議，其願可謂深也。末二句，舉觀音自修行願，菩薩常隨佛學，輔宣佛化，侍佛既多，積行必勝，所求惟有佛道，清淨無雜，故曰發大清淨願。

/VERSE/我為汝略說，聞名及見身，心念不空過，能滅諸有苦。

上雙舉自他行願，下但說化他之行，故曰略說。觀音有感必應，由眾生三業為能感，聞名必稱，口業也。見身必禮，身業也。心念必求，意業也。菩薩皆隨感而應，故不空過。諸有苦，即三界內苦因苦果，三界九地，謂之九有，以因果不亡，故名曰有。六欲天以下欲界，為五趣雜居地，色界初禪，離生喜樂地，二禪，定生喜樂地，三禪，離喜妙樂地，四禪，捨念清淨地，無色界，空無邊處地，識無邊處地，無所有處地，非想非非想處地，能滅者，即能滅除九有之苦因苦果，了脫生死也。一總標竟。

/KEPAN/（戊）二別顯分二（己）一能免三災，二能脫八難。

/VERSE/假使興害意，推落大火坑；念彼觀音力，火坑變成池。或漂流巨海，龍魚諸鬼難；念彼觀音力，波浪不能沒。

初一頌，能免火災，假使是假設此事，被推火坑，仗稱名之力，得免火災。後一頌能免風水二災。海為水國，隨風漂流，難免遭龍魚鬼難，亦仗念力，波浪不沒，大者為浪，小者為波，不沒方可脫離災難。

/KEPAN/（己）二能脫八難（長行唯四今加四成八以補長行之不足）分四（庚）一怨賊刑戮難，二枷鎖毒藥難，三羅剎惡獸難，四毒蟲暴雨難，今初。

/VERSE/或在須彌峰，為人所推墮；念彼觀音力，如日虛空住。

須彌，譯妙高，此峰在海中，推墮必死，推者非怨即賊，被推者，由聖力不墮，如日住空，怨賊既去，則當如日還昇。

/VERSE/或被惡人逐，墮落金剛山；念彼觀音力，不能損一毛。

惡人亦怨賊，金剛山，石墮皆要成粉，而人墮不損一毛，非大士救護之力，曷克臻此。

/VERSE/或值怨賊繞，各執刀加害；念彼觀音力，咸即起慈心。

此上三頌，皆怨賊難，執刀繞害，無可躲避，稱名感化，化暴為仁，故惡念息，而慈心起矣。

/VERSE/或遭王難苦，臨刑欲壽終；念彼觀音力，刀尋段段壞。

此一頌刑戮難，臨終不終，聖力加被，尋字，即也。

/KEPAN/（庚）二枷鎖毒藥難。

/VERSE/或囚禁枷鎖，手足被杻械；念彼觀音力，釋然得解脫。

或被幽囚禁閉，荷之以枷，加之以鎖，在手曰扭，在足曰械，種種緊縛，不得自在。釋然者，解散義。

/VERSE/咒詛諸毒藥，所欲害身者；念彼觀音力，還著於本人。

此能脫毒藥難，咒詛者，要求鬼神之力，欲順其心，毒藥已足害人，更加咒詛，必中其害。得蒙聖力救護，而咒力藥力，皆失其效。還著本人者，實非大士之不慈，乃由本人之自取，即大士使然，亦屬慈威並濟，先令悔惡，可引遷善也。

/KEPAN/（庚）三羅剎惡獸難。

/VERSE/或遇惡羅剎，毒龍諸鬼等；念彼觀音力，時悉不敢害。

此明言羅剎，故科羅剎難。毒龍諸鬼，但帶言耳。慈力所獲，俱不敢害。

/VERSE/若惡獸圍繞，利牙爪可怖；念彼觀音力，疾走無邊方。

惡獸如虎豹豺狼之類，圍繞者，見其多心。通理法師云：聖號纔稱，威神即至。故惡獸解圍，疾走他方。

/KEPAN/（庚）四毒蟲暴雨難。

/VERSE/蚖蛇及蝮蠍，氣毒煙火燃；念彼觀音力，尋聲自迴去。

蚖蛇，虺蛇也，亦蝮之類，蝮頭扁，如人大姆指，身赤，廣三寸，不甚長，口尖，毒甚，螫手當斬手，螫腳當斬足，不然，毒氣入心即死。瞋心過重，墮為毒類，毒氣熾盛，如然煙火，人或遇之，稱念觀音名號，得承慈力，毒性自馴，尋聲回去也。

/VERSE/雲雷鼓掣電，降雹澍大雨；念彼觀音力，應時得消散。

雲騰雷震，電掣雹降，澍注大雨，如罹天災。如遭劫運，由聖力所感，應時消散。二別顯竟。

/KEPAN/（戊）三總結。

/VERSE/眾生被困厄，無量苦逼身；觀音妙智力，能救世間苦。

被者，受也，或受窮困之境，或受危厄之病，即有無量苦楚，逼迫其身，若能至心稱觀音名，觀音即以妙觀察智之力，觀察受苦眾生，尋聲救苦，由此所以名觀世音，顯得名所以竟。

/KEPAN/（丁）二顯遊化方便分（戊）一廣顯應化諸國，二正顯遊於娑婆，今初。

/VERSE/具足神通力，廣修智方便，十方諸國土，無剎不現身。種種諸惡趣，地獄鬼畜生，生老病死苦，以漸悉令滅。

菩薩從聞思修，證圓通體，發殊勝用，具足神通力者，圓通體中，具足無作，自在之妙力。廣修智方便者，殊勝用中，繁興萬行，權智諸方便，十方國土，隨機應現，無處不周，種種諸惡趣，總說現身之處，三途又復別指，生老病死，為苦之通相，三途眾生，業障深重，縱不能頓令消滅，以既見菩薩之身，敬禮稱念，可以漸令消滅也。此二頌，是身業普應。

/VERSE/真觀清淨觀，廣大智慧觀，悲觀及慈觀，常願常瞻仰。無垢清淨光，慧日破諸暗，能伏災風火，普明照世間。

依五觀為應化之本，承上眾生之苦惱，何能令滅，由菩薩起真觀，照見眾生，妄業本空，起清淨觀；照見眾生，自性離染，起大智觀；照破眾生，無明癡暗，起大悲觀，能拔眾生無量苦惱，起大慈觀，能與眾生一切安樂。所以眾生，常願得見菩薩，常時瞻仰菩薩。無垢清淨光，指菩薩大智慧光明，猶如日輪，故曰慧日，能破一切煩惱癡暗，併言伏災者，災兼眾厄，風火為災之大者，風火尚且能伏，餘不待言。又復當知，諸災皆由煩惱感召，煩惱之暗既破，則因亡果喪，是以能伏，普明遍照世間矣。此二頌，是意業普觀。

/VERSE/悲體戒雷震，慈意妙大雲，澍甘露法雨，滅除煩惱焰。

此一頌，是口業普益。口業，依於身意，悲體，是大悲身，若要說法，則必現身，所現之身，三聚無虧，戒雷震吼，足以驚醒迷流。慈意，是大慈心，遍緣法界眾生，如妙大雲，普蔭一切。澍甘露法雨，是口業說法，雲雷既興，法雨普注。甘露，為不死之神藥，所說之法，悟之克證無生，故名甘露。又眾生，我法二執，煩惱熾然，如大火燄，無由得滅，菩薩甘露法雨，能滅除故。一廣顯應化諸國竟。

/VERSE/諍訟經官處，怖畏軍陣中；念彼觀音力，眾怨悉退散。

娑婆眾生，心多弊惡，無謙讓之風，好諍涉訟，經歷官衙，無慈忍之力，興師對敵，從事軍陣。怖畏二字，雙貫上下，諍訟則財產聲名所係，軍陣則官職身命攸關，勝敗不能預知，皆有怖畏。怨字平聲，若念觀音聖號，仗慈力而消怨業，免訟罷戰，怨解而結釋矣。

/VERSE/妙音觀世音，梵音海潮音，勝彼世間音，是故須常念。

妙音者，說法不偏空有，真俗圓通，所以稱妙。觀世音者，據本經，以妙智觀照世間，苦惱眾生，稱名之音，尋聲救苦。梵音者，說世間出世間法，清淨無染。海潮音者，說法及時，應以何法得度，即為說何法，如海潮之不失其時。勝彼世間音者，大士對十界之機，能說十界之法，豈世間之音，所能及耶。上歎德，下勸持，因具是德，故一切眾生，應當常念，不可錯過。

/VERSE/念念勿生疑，觀世音淨聖，於苦惱死厄，能為作依怙。具一切功德，慈眼視眾生，福聚海無量，是故應頂禮。」

首句承上起下，上云須常念，此囑於念念之中，切勿生疑，以為念之無益，當知觀世音，已斷一切煩惱染故，是為淨聖，視大地眾生，猶如一子，常在苦惱死厄怖畏之中，如父如母，可作依怙。具一切功德者，觀音證真實圓通體，具恆沙稱性功德，自在成就，一雙慈眼，等視眾生，觀音久修諸度，福聚無量，喻如大海，上歎具德集福，下勸敬禮，此一頌與長行，文異義同，長行顯感供，此迷具德，正以具德，故能感供也。長行勸愍受，此表慈視，正以慈視，乃愍受也。長行彰供佛，此明福聚，正以供佛，故福聚也。以是之故，常應禮拜，禮拜雖是身業，亦必意業恭敬。二偈頌合顯竟。

/KEPAN/（乙）三聞品獲益分二（丙）一持地稱揚，二時眾發心。

/VERSE/爾時，持地菩薩，即從座起，前白佛言：「世尊！若有眾生，聞是觀世音菩薩品，自在之業，普門示現，神通力者，當知是人，功德不少。」

持地菩薩，由持平地之行，蒙平心之教，楞嚴自敘圓通，我念往昔，平填道路，至毘舍浮佛，現在世時，時國大王，延佛設齋，我於爾時，平地待佛，毘舍如來，摩頂謂我，當平心地，則世界地，一切皆平。我即心開，是因平地，而證圓通，故名持地。今聞觀音妙行，起座讚揚，謂若有眾生，聞此品所述，觀音自在不思議之業，普門示視，神妙圓通之力用者，當知是人，不於一佛二佛，三四五佛，而種善根，已於無量佛所，種諸善根，方能得聞，是為功德不少。

又普門示現，普者，體備眾德，門者，用所由現，神通力，即三十二應，十四無畏，四不思議，無作妙力，自在業用，眾生得聞，或歡喜讚歎，或稱名憶念，是人功德不少，當為菩薩之所護念。

/KEPAN/（丙）二時眾發心。

/VERSE/佛說是普門品時，眾中八萬四千眾生，皆發無等等阿耨多羅三藐三菩提心。

佛說是品，會眾得益，發無上心，學觀音行。無等等者，無有何等之法，可與齊等也。阿耨多羅，譯無上。三藐，譯正等。三菩提，譯正覺。無上正等正覺之心，即最勝之佛心，八萬四千眾生，發是心，則繼起有人，普門之風，當不墜地也。

`);
</script>
