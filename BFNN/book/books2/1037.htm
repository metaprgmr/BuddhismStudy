<html>
<head>
<meta http-equiv=Content-Type content="text/html; charset=utf-8">
<link rel="stylesheet" href="../books/book.css">
<script src="../mybfnn.js"></script>
</head>

<script>
write1037(1, `
/TEXTC/<a#a00>序經題</a>
/TEXTC/<a#a01>明綱宗</a>
/TEXTC/<a#a02>序品第一</a>

妙法蓮華經，傳入震旦，信受甚盛。初在南方風行，南北朝時，有光宅、嘉祥諸師弘揚；隋時，天台智者大師集其大成，尤闡發無遺。繼則賢宗諸師亦甚提倡，李唐之際乃大振於北方。慈恩大師著有玄贊四十卷，講者多宗之。宋元以降，玄贊佚失，數百年來講此經者，大都僅依台、賢二教。近時海上交通，始將玄贊一書從日本取回重刊。今以大眾因緣，復在北方講演，故依據之。

講演經文之前，有三問題須解釋之：一、五乘一乘孰為權實：本經以一乘為宗，就佛出世本懷而言，唯一大事因緣，無二、無三。如一雨之所潤，一地之所生，故應以一乘為實，五乘為權。然眾生機類各各不同，如三草、二木形相互異，故應以五乘為實，一乘為權。又就佛法言，眾生根性雖有差別，然昔以實相為體，如三草二木不離一地所生。就眾生法言，實際理地雖平等無二，然離種種差別亦無所謂平等，如一地即是種種山川草木，非除去山川草木別有一地。是以各就一方面言，或以五乘為實，一乘為權，或以五乘為權，一乘為實，皆不違理。

二、佛性有無孰為權實：就各種經論中，有謂一切有情皆有佛性；闡提不得作佛者，權巧之談。有謂眾生實有五性差別；言皆有佛性者，乃誘導不定性眾生權巧之辭。茲以二門解說之：一、就理性行性言：理性則一切眾生皆同，以理性即一相無相平等不二之真如性，亦即佛性，故無一眾生不完全具足。因眾生性與佛性本無二故，皆同一實相故。行性則一切眾生不必皆同，以一切眾生相乃種種業行所成，業行既異則眾生界應各自成差別，故佛性不必皆有。以上二義，各具一理，皆真實了義也。二、就現實門展轉門言：吾人現前一念上，觀察過去之過去及未來之未來，眾生種性皆各不同，決定有五性差別。若於十法界展轉緣起上觀察，則非有決定性。唯識論上，種子有本有、新熏兩說，本有之種子雖不完全，因新熏則可成故。由以上二門，可知眾生皆有佛性，其立言雖貫，均不違理。

三、大乘一乘之異同：此問題，在經論無有明文，而學者每以大乘在三乘之內，以一乘超三乘之外。依本經言，一乘當即大乘也。大有二義：一、大對小而言，然小為大之方便，證小果後回心向大，則無大小之相對。二、大就法體言，法體無二亦無不二，強名為大，或名為一。故大乘與一乘，無二無別。

/TEXT339:a00/序經題

本經為諸經之王，以顯示唯一佛乘故，以顯示唯一佛乘、即具足無量方便乘故。今欲開闡是經妙義，宜備有古德之註釋以為參究之資。唐窺基大師所撰妙法蓮華經玄贊，群流宗仰。茲於演講妙法蓮華經之時，即假玄贊以為敷陳經義之佐。

「玄贊」蓋聞至覺權真，乘物機而誕跡，靈樞擅妙，應群品以揚筌。振融山而秀大千，騰委海而津八萬。佛覺無上，故曰至覺。權衡真界，故曰權真。以極靈之樞機，擅無方之妙用；蓋隨眾生之機而表示應身之跡，應群品之求而標舉求道之方耳。筌者、求魚之筌，喻求道之具。融山、融金之山，喻法身也。委海、猶言無量智慧功德海之海，喻諸法之所歸聚也。津、梁也，濟也。八萬、施八萬四千法門，度八萬四千煩惱也。謂佛之法身，既秀出於大千世界，斯即佛之智慧功德海所在，隨處興起而度人以八萬四千法門也。以上標如來一乘實相之總體用。

「玄贊」靉慈雲而廣庇，驟法雨以遐清，滋兩木之分華，潤三草之殊茂。然以幼商倦于綿險，始循誘於化城，稚子翫於羬軒，竟照普於犪駕。靉靆、雲出貌。驟、普遍廣大之義。慈雲廣庇，喻佛恩之加被。法雨遐清，喻佛法之遍及。兩木、即本經藥草喻品中所說之大樹、小樹：小樹、喻界內之菩薩，大樹、喻界外之大菩薩也。三草、即上中小三藥草：上喻菩薩，中喻聲聞、緣覺，小喻人、天也。幼商、喻初發心不定種性人，以恆畏大乘法之綿遠艱險也。化城、即本經化城品所說之化城，指小乘涅槃，為佛所化現之方便城，慰小乘人使暫休息而實非究竟寂場也。羬軒、即羊車，喻小乘。犪駕、即牛車，喻大乘也。言佛法既興，菩薩──大乘人既已發心，而人、天、聲聞、緣覺諸小乘並蒙沾潤。惟佛以初發心人易於倦怠，故先以涅槃之化城誘之。小乘人局於果地，故須以大乘之牛車進之，以上明一乘實相之境，并冀一切眾生了然於權實，而能舍權趨實以躋於無上涅槃也。

「玄贊」由是摧十軍之聖后，解髻上之明珠；建八諦之醫王，授掌中之妙藥。軍、指魔軍。即眾生心中之欲魔、愁魔、飢渴魔、渴愛魔、睡眠魔、怖畏魔、疑魔、食毒魔、利養魔、名聞自高魔之十種煩惱魔也。聖后、猶言聖王。謂佛為摧破上十種魔軍之聖王也。解髻上明珠為賞，喻以此妙法蓮華經開示眾生也。八諦、即四真諦、四俗諦，謂以此經利益眾生，如壽量品所說醫王授藥喻也。此明一乘實相之行、果。以上總敘分敘一經之綱宗。

「玄贊」藻掞眾筌之表，邃軼百宗之外。籠七地而孤榮九分，冠五乘而獨穎千古。文藻超眾筌之上，頌教妙也。深邃出百宗之外，頌理妙也。地、謂菩薩地位，七地者、自種性地、解行地以上有七。至八地以上，念念不退，即為行不退地。迨於佛果即究竟地也。九分、與十二分教同，以文字關係故略稱九分。言此經義籠七地，獨標九分，頌行、果妙也。五乘雖殊，實皆以此一乘為究竟，故此經為五乘之冠冕，而特超去來今三際也。以上讚揚旨玄妙。

「玄贊」大矣哉！揚一實而包總太虛，振兩權而遺羅萬象，豈可以溟渤類其深旨，妙高方其峻躅者乎！大之名對小而立，故此教義大不足以喻之，茲第強讚為大耳。一實、即一法，即一真實不虛之法，包括無外，總持無遺，明法體之大也。權、謂權門。振落兩種權門，而萬相空空無不息寂而見為遺棄。振發兩種權門，而萬相森森無不顯現而見為包羅──喻法用之大也。以是之故，溟海不足喻其深，須彌不足擬其峻矣。妙高、即須彌山也。以上敘經宗竟。

「玄贊」首稱妙法蓮華經者，藻宏綱之極唱，旌一部之都名。序品第一者，鏡義類之鴻標，顯異筌之別目。對他經而言，則此妙法蓮華經為極唱。就本經而言，則此妙法蓮華四字為都名。而序品第一，則又兼總題、別題之義也。以上總敘經題及序品竟。

「玄贊」法含持軌，綰群祥以稱妙。華兼秀發，總眾美而彰蓮。體業俱陳，法喻雙舉，半滿之途已曉，取捨之路方著。法界之法性法相，無論有佛無佛，自性常住。佛以方便善巧開示安立，為使眾生了解。若知一切諸法無不為佛境界所攝，即知佛智無不融滿遍照，總攝群相。以是之故，稱為妙法。秀、秀出也。發、開敷也。蓮之為法，在污不染，具足眾美，故以蓮為讚。蓋妙法者舉其法，蓮華者彰其喻也。以上釋別題妙法蓮華四字竟。

「玄贊」經者，為常、為法、是攝、是貫。常則道軌百王，法乃德模千葉，攝則集斯妙理，貫又御彼庸生：庶令畢離苦津，終登覺岸。經具四義。軌、率由也。千葉、千世也。攝貫二義，明此經集妙理之大成，陶庸愚而無外也。以上分敘經題竟。

「玄贊」序者、由也，始也。陳教起之因由，作法興之漸始。品者、類也，別也。區玄旨而異類，派幽筌而彙別。第者、次也，居也。一者、極也，首也。經有二十八品。條貫真宗，此品次居極首，故名第一。義如本文。以上序經題竟。

/TEXT339:a01/明綱宗

凡演講一經之先，必先提挈此一經之綱宗，故天台宗分五重玄義，賢首宗有十門玄談。茲於講此妙法蓮華經之先，仍依窺基大師所撰玄贊，略以六門分釋。茲臚列如下：

/TEXT339/一　敘經之起意

此起意復析為五：甲、酬因請，乙、破疑執，丙、彰記行，丁、利今後，戊、顯時機。

甲、酬因請此復析為酬因、酬請二義：酬因之義又有六：一曰、酬行因。凡學佛者，必有因行方成果德。佛既親近無量阿僧祇佛，盡修六度萬行，能圓滿無上功德，顯現一乘實相，仍願眾生亦能如是修習因行，是為酬行因。二曰、酬願因。在佛本因地中，原具最大誓願，願一切眾生得入於佛道，成就阿耨多羅三藐三菩提；并願眾生亦盡如我能發此願，是為酬願因。三曰、酬求因。佛於無量劫來勤求無上菩提，曾不退轉，如本經提婆達多品所說是已。佛即以所求得之妙法，答眾生之所求，并願眾生亦盡如我能作此無上妙法之希求，是為酬求因。四曰、酬持因。佛於過去無量阿僧祇劫，得值八百四千萬億那由他諸佛，供養承事，值多善友，長時受持。又釋迦過去為常不輕菩薩，臨終聞空中說法華二十千萬億偈，悉能受持，歷無量劫。往時既自常持此經，并願眾生亦常受持，是為酬持因。五曰、酬相因。佛說大經，天雨曼陀羅華，地遍六種震動，均為瑞相，如本經序品中所說。佛放眉間白毫相光，遍照東方萬八千世界。文殊師利告言：世尊將說大法。以將說此經，故先現大相，先現大相即為說是經也，是為酬相因。六曰、酬說因。如來以一大事因緣出現於世，本願廣說開示眾生，令得究竟一切種智。而舍利弗三請世尊說此妙法，遂能開此法會，利益當機，是為酬說因。酬請者，即酬答諸大菩薩誠請說法之請也。如本經舍利弗及彌勒三請演說妙法，乃為說之，是即酬請之義。

乙、破疑執此復析為破疑、破執二義：破疑者，破眾生之疑。眾生之疑有二：一為耽涅槃之二乘眾生，自謂已得自度解脫，疑彼大乘佛果永無我分。一為發大心之菩薩，雖已發大乘心，然因舍利弗等已具種種功德智慧，尚於大乘無分，故自疑亦難成佛，馴至失心退轉。自此經諸品出現後，闡發三乘唯是一乘，聲聞悉當作佛，而三乘眾生之疑破矣。破執者、破眾生之執。眾生執中，有大乘執與小乘聲聞執之別。聲聞又分四種：一為曾發菩提心，而因怯弱已至退轉，遂發小乘心修行得果，如舍利弗等是也。二為菩薩應化示現為聲聞身，如富樓那、阿難等是也。三為未發大乘心，未修大乘行，但著於小乘，自謂已得滅度而誤以為即究竟地者。四為勤求世間禪，或已證初禪、二禪、三禪及四禪者，未得謂得，未證謂證，自謂與佛無二無別；如楞嚴經所說之無聞比丘，本經所說增上慢之阿羅漢是也。大乘亦分二種：一為從凡夫地即發大乘心修菩提行者，此名頓悟菩薩。一為先發大乘心，已至退轉修小乘行，後復遭遇法會，重發大心迴向佛乘，此名漸悟菩薩。在四種聲聞小乘中，除應化示現聲聞身之菩薩原本無執，及增上慢之阿羅漢尚未證果無有可執者外，其餘兩種聲聞，均自謂所證之果即是佛乘，所得涅槃無可再上，此即為聲聞小乘之執。自本經出現，乃知所得涅槃，不過解脫於三界生死之苦，仍居暫息之化城，而小乘之執破矣。在二種大乘中，均以為證小乘果之人再不能發無上心，修菩提行，證究竟涅槃，圓滿無上妙功德智。以此種種，悉為我大乘人所修證，非小乘所堪，此即大乘菩薩之執。自本經出現，乃知小乘證果，正為修大乘法之方便，以彼已解脫於三界煩惱，即可直趨於無上涅槃，而大乘之執破矣。

丙、彰記行此復析為彰記、彰行二義：彰記者，佛自成道後，未為聲聞授菩提記，今因時機已至，為諸聲聞悉皆授記，故說此經即為彰記。彰行者，佛為六道輪迴眾生說二乘法，然實唯一乘。此經正以彰二乘之權，一乘之實，亦即是彰一乘因行為絕之因行也，是為彰行。

丁、利今後此復析為利今、利後二義：利今者，指利益遍於佛說法之時言。利今亦分二種：一為果記利。如佛為諸大弟子親口授記，決定成佛。諸大弟子因是決定勤求無上菩提，修入佛乘，是名果記利。一為現證利。如佛說妙法，龍女立地成佛，餘眾悉發阿耨多羅三藐三菩提心，是名現證利。利後者，如於後末世，有人受持讀誦是經，即為供養佛之舍利。又自佛示現迄今二千九百四十八年，因此經典，正法、像法、末法悉獲利益，均名利後。

戊、顯時機此復析為顯時、顯機二義：顯時者，顯明說經之時期也。或別為五時，或云三時，或云唯一時，說各不同。玄奘法師則謂：各時說教，因機不同，實則唯是一時之教。特隨時相長短而現，而實亦並無有時分之相可見，故唯是一時。茲可略為第一時多說有，第二時多說性空相空，至第三時則說此妙法蓮華經等。為顯露第三時中道了義、開權顯實之教也。顯機者，顯說此經之機也。從根本言，機唯是一，以眾生本具同一法性，同以真如法性為性。但以眾生種姓不同，故令說經之機亦隨之不同。或先說小乘，使先證果，後入大乘，此一機也。而此經所正被之機，即使曾發菩提心，怯弱退失，流入小乘之聲聞眾，再發大心，重趨佛乘，此則本經之機也。

/TEXT339/二　明經之宗旨

本國古德總判經論，約分四宗：一、立性宗，明法有體性。二、破性宗，明法有相無體，如成實論是也。三、破相宗，明法相亦空，如般若等經是也。四、顯實宗，顯中道了義之一乘實相，如華嚴、法華等經是也。此經即屬第四宗。至於依文判教，教凡三類：一、多說有宗，雖多說有總歸於空，如阿含等小乘經是。二、多說空宗，雖多說空不礙於有，如般若等經是。三、非空有宗，說真俗二諦非空故名為有，說我法二執非有故名為空，如華嚴、法華等經是。以上義故，此經攝於中道了義宗，然亦盡攝各宗，以此經能顯示諸法實相，而總括趨入無上乘之方便也。

/TEXT339/三　解經品得名

先解經得名，即解釋經題之名也。妙法蓮華經五字，梵云薩達摩奔荼利迦素呾攬。薩、正妙之義，平正正直為正，眾善畢彰為妙。達摩、法也。奔荼利迦、白蓮華也。素呾攬、經也。亦譯契經，以能契於說法之時、及契於眾生之機也；亦略稱為經。

經名妙法者，具妙以成法，因法以彰妙。蓋自有此經，而一切大小乘眾生皆知迴向於一乘如來智慧，即知以一切根本智、後得智，證於理智無別之法性。而此法性、即為真如平等法界之本來實相。故此經名，堪稱妙法也。經云開佛知見者，一真法界平等實相，生佛無二，本有不可思議之妙相妙用。若由證知心空、法空，隨順無上妙智以證於不二法性，即可顯現本具之無邊功德，以順成此不可思議之性用。然眾生不悟，恆迷沒於煩惱生死海中。佛乃以根本智、後得智所證之廣大性用，向眾生性海煩惱中而開發之也。經云示佛知見者，即佛偶所證得之佛乘、涅槃、解脫三德之理顯示眾生，使莫不知同具此三德涅槃與佛無二是也。經云悟佛知見者，即顯示佛所成就之菩提圓滿報身，使眾生知可依以修習，得悟入於佛智是也。經云入佛知見者，因眾生在無明煩惱中，不復知有佛乘之無上妙果。佛乃開示解悟，使之因悟趨行，得漸證入，於是修於一乘因行，以入於佛之知見是也。以上所說，若理若智，若因若果，均名妙法。又此妙者，絕對之妙，何以故？以在三惡道惡法中，若為言人天之法，即為妙法。然福果易空，乃為說四諦、十二因緣之二乘法，以較人天之法，即又為妙法矣。然二乘妙法雖可解脫於三界生死輪迴之苦趣，而於一心本具之法身、般若德用，實未能成就，則二乘法仍非究竟妙法。故惟有唯一大乘，始足為究竟妙法也。是故未有法華會以前，佛所說種種法各為妙法；法華會既開以後，則從前所說諸法，不過為趨入佛智海之方便因緣，惟此經義能偶一法界攝入一切法界，乃堪稱為圓融絕待之妙法也。

經名蓮華者，所以彰喻。蓋蓮花與眾花異，蓮花未開之先即已有實，喻真如法性不因生滅而起，佛本具足一切智德也。蓮花既開實即同時顯現，喻真如法相隨時隨機無不顯示開露也。蓮花既落實即圓滿，喻幻妄既銷，本來之真如實相、一切妙功德智，及一乘之妙果，無不圓滿具足也。真如智德，生佛不二，徒以眾生妄想執著，不能顯露受用。佛乃以方便善巧誘化眾生，若去煩惱，若去無明，無非為實施權。後乃開權顯實，卒使眾生了知一一方便皆為趨向於無上之一佛乘；而此一乘，即具足無量方便乘。迨一乘顯現，而諸方便乘亦融，有如白蓮華之花落而蓮實顯現也。以有如是等義，故是經名為妙法蓮華經。

次解品得名，即解釋經品之名也。本經計共二十八品，有從法得名者，如方便品等是也。有從喻得名者，如譬喻品、藥草喻品等是也。有從人得名者，如法師品、提婆達多品等是也。有從事得名者，如序品、授記品等是也。有從人法得名者，如授學無學人記品等是也。有能所為名者，如分別功德品是也。有因果為名者，如隨喜功德品是也。有三義為名者，如五百弟子授記品是也。有不定為名者，如安樂
行品、見寶塔品是也。均可依類以為辨別。

/TEXT339/四　顯經品廢立

本經計有三譯：姚秦鳩摩羅什譯本，最為通行。然鳩譯原只二十七品，無提婆達多品。至梁末真諦法師，始從梵文原本譯出。并增置於見寶塔品之後。鳩師於童子之年，即具耆宿之德，其譯著向為學者稱頌。今鳩譯既無此品，于是後增之品人遂引為疑議矣。第本經各譯，均有提婆達多品，且均在見寶塔品之後。考其文義，後先亦無抵觸。鳩譯偶缺，或以具葉脫簡以致漏譯一品，亦未可知。且經名雖佛當時所命，而經品多為結集經典之人所分配，或為後來受持讀誦之人所分配，如梁昭明太子配金剛經三十二分之類，容不免間有舛錯，要不足為全經之疑難也。

/TEXT339/五　彰品之次第

經品次第，為一經之脈絡。鳩譯本經各品及真諦法師譯增之提婆達多品，共二十八品，教義品次，互為銜接。惟流通分中囑累一品，在神力品之後，藥王品之前，此與諸經通例微有不同。正法華經及添品法華經，均以囑累品列於經後。鳩譯維摩詰經亦以囑累品列後，而此譯獨列於流通分之中間。或其本無用意，然讚勸既周，化緣已畢，慇懃付受，遠使流通，故有此品。要以居後為合宜耳。

/TEXT339/六　釋經之本文（廣如下述）

/TEXT339:a02/釋經文

本經二十八品，計分三分：首、序品為序分；次、自方便品至常不輕品，共十九品，為正宗分；次、自神力品至囑累品，共八品，為流通分。正宗分有諸釋之不同，試分說如下：唐窺基大師將正宗分約為境、行、果三門：以自方便品至持品，共十二品，為顯一乘之境。安樂行品、從地涌出品二品，為顯一乘之行。自如來壽量品至常不輕品，共五品，為顯一乘之果。又、嘉祥吉藏大師，則將正宗分約為乘權實與身權實兩大分：以自方便品至安樂行品，共十三品，為明乘之權實。以自從地涌出品至法師功德品，為明身之權實。天台智者大師之分跡本二門，似之。而以窺基大師之科判，較諸家為特勝，因由了解妙境，即可發起因行，趨入佛果故也。

/KEPAN/序品第一

/TEXT339/甲一　序分

天親菩薩論說此序品，有七種成就，為他宗所無，茲述如下：一、序成就，即由如是我聞至耆闍崛山中一節是。以親聞之人，說教之時，說教之主，說教之處，圓滿勝餘故也。二、眾成就，即與大比丘眾一節是也。三、時成就，即為諸菩薩說大乘經以下一節是。以先說無量義經具十七名，勝於餘經故也。四、隨順威儀住成就，即佛說此經已結跏跌坐一節是也。五、依止說因成就，即爾時佛放眉間光一節是也。六、大眾現前欲聞法成就，即爾時彌勒菩薩作是念一節是也。七、文殊師利答成就，即以宿命智顯現過去因果，能作是答，并為餘經所無故也。第一與第二種成就，為通序，以與通常之序相似。第三至第七種成就，為別序，則以別敘此一經之所由緣起也。

/TEXT339/乙一　序成就

/VERSE/如是我聞：一時，佛住王舍城耆闍崛山中。

如是我聞，一切經首多置此語，茲釋其義：一曰、遵遺教：因佛臨涅槃時，酬優波離、阿冕樓陀、阿難等之請，特命置此四字於經首，故經首用此遵遺教也。二曰、斷三疑：眾生之疑有三：一疑，佛因大悲從涅槃起，更說妙法。二疑，更有佛從他方來，住此說法。三疑，阿難轉身成佛為眾說法。今標明如是所說之法，為我昔日侍佛親聞，則非佛更起及他方佛至與自己轉身成佛所說之法矣。三曰、生信心：『信為道源功德母，長養一切諸善根』。首述如是我聞，則先確然自信，因以起大眾之信順矣。四曰、離過失：如是之法，由我親聞，則我於此經初無增減之過失也。

以上四種，均為經首置如是我聞之因由。茲更因文釋義如下：一、常語如是二字，恆為譬喻，例若如是妙法、如是蓮花之類。而阿難則亦云：如是一部妙法蓮華經，實為我所親聞也。二、有教誨之義，猶言如是一部妙法蓮華經，乃我所親聞，汝等應當受持是也。三、有問答之義，如人問此經是否親聞，而阿難答言：如是乃我親聞也。四、有允許之義，如人言可否開示此經，而阿難答言：如是當說我之所聞者，乃欣喜答應之意也。

我之義有三：有凡夫外道等我執之我，有依法性常住自在而假名施設之我，有通俗對人稱謂之我。今阿難所說我聞之我，乃對人稱謂之我耳。言我聞者，別於眾聞也。以上為總顯己聞。

一時之義，非一剎那，非億萬劫，非佛成道後之說法三時、五時，亦非通常之年月日時。蓋自有眾生感佛說此妙法蓮華經以迄於終，皆謂之一時也。以上釋說教之時。佛、梵語為佛陀，亦簡稱為佛。梵經中多題婆迦梵，義譯世尊，此方多名為佛，譯云覺者，即具有無上正等正覺之智者。覺之義，約分為三：自覺以超於三界凡夫，覺他以超於二乘聖人，覺行圓滿以超於菩薩而為佛也。以上釋說教之主。

住、非行住坐臥四儀中之住，凡佛所居止遊化之處，即謂之住於是處。王舍城為摩揭陀國王之都。耆闍崛山即靈鷲山，亦稱鷲峰，最稱高勝，過於餘山，以喻法勝超越二乘也。以上釋所化之處。

/TEXT339/乙二　眾成就
/TEXT339/丙一　眾類成就

眾成就所攝，即經文自與大比丘眾萬二千人俱，至與若干百千眷屬俱一節是也。眾成就有五義，分釋如下：

一、明眾之緣由，復判為五：甲、證信，以所集妙法為有名大德所同聞，可證此妙法為當信。乙、顯德，以在會大眾多有威德，如諸大菩薩及帝釋天王諸天子人王等諸聖圍繞於佛，益以彰佛之德。丙、啟請，以舍利弗三次請求而為說法，顯妙法之可尊寶。丁、當機，以此經既已顯現，大小乘及凡夫等眾各被其機，隨類獲益。戊、引攝，以當時眾集，可引餘生發心，經法所垂，可引今眾發心，顯佛法於法界中最為功德圓滿，能攝受一切也。

二、明眾之權實：如在佛實報莊嚴土中，惟菩薩眾為實，而應化示現之聲聞眾為權。在凡聖同居土中，聲聞等眾為實，而菩薩為應化及示教善巧之權。此經即化土是報土，即化報土是法土，權實互融。

三、明眾之有無：本經通序所列十五眾，有六殊異：一、在會三乘之中無獨覺眾，以獨覺多出於無佛之世，彼無果成，故不與會。二、在會三界之中無無色界，以無色界機緣未熟，佛光不加被故。三、在會五趣之中無地獄，以佛光雖可加被，而無緣不能即至。四、四眾之中無優婆塞、優婆夷。五、八部之中無夜叉及摩侯羅伽。六、二王之中無轉輪聖王，唯有小王。觀此，可具見異於餘經也。

四、明眾之次第：初眾分為四類。一、聲聞眾，二、菩薩眾，三、八部眾，四、諸王眾。聲聞、菩薩則為內護，八部、諸王則為外護，故以內護、外護為次。內護之次，則聲聞居先，菩薩居後。外護之次，則八部居先，人王居後。在八部之中，則以天非天為次。天之中，又以地居、空居為次。地居中，帝、臣為次。空居中，非禪主、禪主為次也。後眾之中亦分六類：如證法眾，開塔眾，經利廣大眾，持法無邊眾，他方行法眾，他方勸持眾是也。

五、釋眾成就之遍全：眾成就有四解：一、數成就，謂萬二千人等。二、行成就，如聲聞比丘等修小乘行，菩提薩埵及示現四眾身之應身菩薩，修大乘行是。三、攝功德成就，如經文讚歎聲聞、菩薩之功德等是。四、威儀住成就，如四眾繞佛威儀恭敬是。在此十五眾中，菩薩、聲聞具足四種成就；其有學無學及比丘尼，未讚功德，只具三種成就；其餘天、龍、人王等，未讚行與功德，只具二種成就。
<html><pre>
　　　　　　   　　   　　   　　　    　　　　 ┌─類數
　　　　　　   　　   　　 ┌─比　丘──┬─有名高德─┤ 歎德
　　　　　　 ┌─內護─┬─聲聞─┤ 　　　  │ 　　　　 └─列名
　　　　　　 │ 　　 │ 　　 │ 　　　  └─無名大德
　　　　　　 │ 　　 │ 　　 └─比丘尼──┬─尊重諸尼
　　　　　　 │ 　　 │ 　　 ┌─類數　  │
　　　　　　 │ 　　 └─菩薩─┤ 歎德　  └─內眷諸尼
　　　　　眾─┤ 　　   　　 └─列名
　　　　　　 │ 　　   　　   　   　　 ┌─帝
　　　　　　 │ 　　 ┌─非人─┬─天─┬─地居─┴─臣
　　　　　　 │ 　　 │ 　　 │ 　 └─空居─┬─欲界
　　　　　　 └─外護─┤ 　　 │ 　   　　 └─色界
　　　　　　   　　 │ 　　 └─非天 1.龍 2.緊捺落 3.健闥縛 4.阿素洛 5.揭路荼
　　　　　　   　　 └─人
</pre></html>

/TEXT339/丁一　內護五眾

以下當先明內護五眾，即聲聞比丘中之有名高德眾，與無名大德眾；聲聞比丘尼中之尊重諸尼眾，與內眷諸尼眾；及菩薩眾是也。

/VERSE/與大比丘眾萬二千人俱。

/TEXT339/戊一　聲聞眾

此一、內護聲聞比丘中之有名高德眾也。比丘、舉其類。萬二千人、舉其數。與者、共同和合之義。依大智度論，與字有七義：同處、同時、同心、同見、同戒、同道、同解脫，是名為與，明無有不同道之餘眾與俱也。大有六義：一、數大，以萬二千人故。二、解脫大，以離一切煩惱故。三、位大，以皆為大德大阿羅漢故。四、德大，以具足功德故。五、名大，以名稱普聞故。六、識大，以眾所知識故。比丘有五義：一曰、乞士，以依法出家乞食自活故。二曰、淨持戒，以漸入僧數應持戒故。三曰、怖魔，以發願出家，天魔震懾故。四曰、淨命，以三業清淨，不依貪邪活命故。五曰、破惡，以能依佛智，摧滅煩惱故。眾之義，與僧同，惟此眾字兼括四眾而言也。

/VERSE/皆是阿羅漢：諸漏已盡，無復煩惱，逮得己利，盡諸有結，心得自在。

新翻及舊論中，自皆是阿羅漢以下，共有十六句，本經只此六句，讚大比丘眾之德也。阿羅漢，為梵音，其義甚廣，而有一通義足以賅之：即應已斷煩惱，應己盡諸漏是也。阿羅漢所成就之功德，共有十五，其最大者有三：一、應受人天供養，以盡斷煩惱諸漏，已為人天福田故。二、應無分段生死，以已盡後有，超出三界故。三、已成智通殊勝功德，應正智解脫故。

凡煩惱現行，令心連注流散不絕，名之為漏，如漏器、漏舍，污損物體，深可厭惡者是。故有漏者，皆煩惱種子未盡斷絕故也。凡有煩惱之眾生，即為八種大隨煩惱若昏沈、散亂等纏繞，起伏輪轉無有休息。由煩惱起業，因業受死生果報，所修功德永無圓滿之望，故名有漏也。漏之種類非一：一曰、欲漏，三界中之欲界諸煩惱最為深重，而其根株悉由貪欲而起，故別名欲漏。二曰、有漏，有即三有──亦稱三界，亦稱二十五有；色界、無色界諸眾生，雖已無瞋，而因根本煩惱未斷，致仍受三有之果報，均為三有之漏。三曰、無明漏，煩惱為漏之體，無明又為煩惱之本，煩惱之至隱微者為無明漏。已盡者，已伏斷無餘之謂。漏之義，亦兼果報而言。如受人天果報及受凡夫禪定果報者，至報盡時復又墮落，故此種果報亦名有漏之果。而此果報既盡之後，即又復有煩惱。經言無復煩惱，正讚諸大阿羅漢之諸漏已盡無餘也。逮得己利者，棄捨重擔，已證涅槃，即以涅槃為己利也。證阿羅漢果者，為有餘涅槃，因三界分段生死之因雖可斷滅，而現有業果之身，仍然存在尚未解脫，仍是有報，故為有餘涅槃。阿羅漢若以三昧火自焚其身，正智解脫，則亦謂證無餘涅槃也。結，即三界二十五有之結。如愛結、恚結、慢結、無明結、疑結、見結、取結、嫉結、慳結、九種，均係結縛之義，仍為煩惱之因。以是之故，仍不能解脫於三界，甚至復起業力，重招果報。如十二因緣中無明緣愛、愛緣取等，即是有結之義。盡者，銷落無餘也。心得自在者，即以定力修習增上心學已得圓滿，能出入自在，此以定力得自在也。若於真俗二諦，了知無結無縛心得解脫，此以慧力得自在也。真如實相本來自在，漏結既盡，則本來自在之相全體顯現。經云得者，亦得而無得之謂也。

/VERSE/其名曰：阿若憍陳如，摩訶迦葉，優樓頻螺迦葉，伽耶迦葉，那提迦葉，舍利弗，大目犍連，摩訶迦旃延，阿冕樓馱，劫賓那，憍梵波提，離婆多，畢陵伽婆蹉，薄拘羅，摩訶拘絺羅，難陀，孫陀羅難陀，富樓那彌多羅尼子，須菩提，阿難，羅侯羅，如是眾所知識大阿羅漢等。

此列舉聲聞比丘有名高德眾、上首大弟子之名也。是時阿難尚未證無學阿羅漢果，惟多聞第一，佛所稱歎，眾所知識，故亦列諸大阿羅漢之內。又前列聲聞比丘眾之原因，約有數義；一、比丘出家，形同佛儀。二、此常隨眾，常依佛住。三、令諸菩薩於聲聞眾捨離我慢。至諸有名上首之次序，亦各具有意義，如阿若憍陳如，為僧寶之始──五比丘中最初得度者，故列為首。至他經或因阿羅漢中智慧最大，故列舍利弗為第一，其例非一。阿若亦譯阿若多，了解之義。憍陳、姓也，此云器。摩訶、大也。迦葉、為上古婆羅門姓，義言飲吞日月之光。此迦葉年最長老，身光能蔽日月，功德最大，故名大迦葉。優樓頻螺，譯言木瓜，以此迦葉胸瘤如木瓜，故名。又伽耶、山名。那提、河名。此二迦葉，均因地得名。優樓頻螺、伽耶、那提三迦葉，蓋三弟兄也。舍利弗、譯言鶖子。大目犍連、譯言大採菽氏，亦婆羅門古姓，神通第一。迦旃延、譯言翦剃，論義第一。阿冕樓馱、譯言無滅。劫賓那、譯言房宿。憍梵波提、譯言牛相，以有宿業身帶牛相故。離婆多、譯言室星，北方星也，與劫賓那均以星宿得名。畢陵迦婆蹉、譯言餘習，言有婆羅門我慢之遺習，此以過失得名。薄拘羅、譯言善容。拘絺羅、即大膝之義，舍利弗之舅氏也。難陀、譯言喜。難陀之名非一，如孫陀羅難陀，阿難陀等是。此難陀非佛之弟，係一牧牛人，曾問佛聞法，心深歡喜，故名。孫陀羅難陀、譯言豔喜，此佛親弟。孫陀羅、譯言豔，其妻名也。富樓那彌多羅尼，譯言滿慈，謂滿慈氏之子也。須菩提、譯言善現。阿難、譯言慶喜，此佛堂弟，世尊成道時阿難始生，故名慶喜。羅侯羅、譯言執日，佛之子也。聲聞比丘凡萬二千人，勢難遍舉，特舉諸上首弟子眾所知識者耳。言大阿羅漢等者，等此諸阿羅漢眾中非盡已證阿羅漢，如阿難輩是也。

/VERSE/復有學無學二千人。

此二、內護聲聞比丘中之無名大德眾也。凡聲聞等眾，修習戒、定、慧，學未
圓滿者為有學。至進趣圓滿，已證阿羅漢果者，則為無學，以無須再學也。

/VERSE/摩訶波闍波提比丘尼，與眷屬六千人俱。

此三、內護聲聞比丘尼之尊重諸尼力也。波闍波提、譯言勝生主，本係天名，亦義翻大愛道。為佛姨母，佛母命終，由此姨母養佛，故言大勝生主。佛門本無比丘尼，最初因波闍波提獲聞佛法出家，遂為比丘尼之始，故稱為大。尼者、梵音，猶言女也。眷屬、即彼所攝之大眾也。

/VERSE/羅侯羅母耶輸陀羅比丘尼，亦與眷屬俱。

此四、內護聲聞比丘尼之內眷諸尼眾也。耶輸陀羅、譯言持譽，為佛在家時之妻，生羅侯羅者是也。

/TEXT339/戊二　菩薩眾

/VERSE/菩薩摩訶薩八萬人。

菩薩摩訶薩、以標其類。八萬人、與其數也。梵言菩提薩埵摩訶薩埵，略言為菩薩摩訶薩也。譯義為覺有情，其義有三：以發四強折，上求佛道、下度眾生故；以具足自覺、覺他功德故；以遍十方世界，歷阿僧祇劫，勇猛精進自度度生故。此
菩薩皆八地以上之菩薩，故云摩訶薩也。

/VERSE/皆於阿耨多羅三藐三菩提不退轉。

阿、云無，耨多羅、云上，三、云正，藐、云等，菩提、云覺：阿耨多羅三藐三菩提，即云無上正等正覺。言無上覺者，顯菩提清淨法界也。言正覺者，別於外道邪覺也。言等覺者，別於二乘遍空之覺也。又言正覺者，即遍正之義，圓滿之義，別於因地菩薩覺行未圓滿之覺也。退轉者、退失與轉變之謂。退失者，已成就之功德而復退失；轉變者，雖未退失卻已轉變。不退轉者，即於已成就未成就之功德
，不退亦不轉而究竟成就也；故八地名為不動地。

不退有四：一、信不退，十信第六名不退心，堅信正法，不惟一世乃至生生世世信心堅固。二、位不退，十住第七名不退位，謂不復退人於小乘也。三、證不退，初地以上為證不退，謂證於真如法身永不退轉也。蓋未證以前，修真如止觀等法亦能相腐，但未能不退耳。四、行不退，八地以上名念念行不退轉地，至此究竟不退，一切所行念念不退，已成就未成就之法均決定可成就不退也。此不退者，即是不轉。以上一段，依天親菩薩法華論，為總歎其德。

/VERSE/皆得陀羅尼；樂說辯才；轉不退轉法輪；供養無量百千諸佛，於諸佛所植眾德本；常為諸佛之所稱歎；以慈修身；善入佛慧；通達大智；到於彼岸；名稱善聞無量世界，能度無數百千眾生。

此下至能度百千無量眾生句，均為別釋其德。陀羅尼、猶云總持。總持有二；一、攝持一切，謂於一法、一義中，能攝無量法、無量義以自持也。二、散施一切，謂以所攝持之法義，散施於眾使隨機受益也。得者、聞法受持終不退失之謂。故云得陀羅尼，即謂之住聞法不退轉。

辯才有四：一、法無礙辯，即能說明一切法之性相用。二、義無礙辯，能於一法中說無量義。三、詞無礙辯，不礙於種種方言音聲差別而演圓音，能得一切音聲言語陀羅尼。四、樂說無礙辯，能契於一切眾生之機而為說法；樂說者，即能隨順眾生心所好樂以為說法，而自亦以說法為願樂也。故云樂說辯才，即謂之樂說不退轉。

轉法輪者，即說法之謂。法者、佛所說之法，以輪為喻，具有數義：一、輪為圓相，以法義圓滿，故名為輪。二、佛法能轉惡為善，轉染為淨，轉生死為涅槃，有轉動之義，故名為輪。三、法能摧破一切無明煩惱，如輪可碾破糠秕等，故名為輪。說法之退轉與不退轉亦有二義：說法者功德未圓滿具足，往往此時能說法，彼時未必能說法，此生能說法，他生未必能說法，此皆名為退轉。而此菩薩功德，已達於說法不退轉之地位。更就法言之，若所說之法，非究竟了義之法，則亦有時退轉。而此所說，即為究竟了義之法，無可退轉也。故云轉不退轉法輪，即謂之說法不退轉。

供養有二：一、財供養，布施供給。二、法供養，如實修行。如此供養，成就福、慧二德，斯為植眾德本。德本、即善根，不外此福德智慧二德之本也。由供養諸佛，故能植眾德本；由植眾德本，斯能供養諸佛，皆八地以上菩薩之功行也。故云供養無量百千諸佛，於諸佛所植眾德本者，即謂之依止善知識不退轉。

諸佛稱歎，明非一佛。由此可斷二疑；一、菩薩以佛為師，不知自身所修之行與佛合否，故恆自疑，今為佛所稱歎，則自疑可斷。二、法會大眾，有疑此菩薩功德勝劣者，今諸佛既盡稱歎此菩薩之功德，則眾疑亦斷。由斷二疑，故第八地名決定地。故云常為諸佛之所稱歎者，即謂之斷疑不退轉。

身者、菩薩之無生身，無生而無不生，無生故超三界，無不生故示現六道。修身者，即修此在一切法界中所示現之身。內自證入，外說利他，而悉以大慈悲心為本。故云以慈修身，即謂之以大慈悲說彼彼法入彼彼事不退轉。

善入佛慧，即謂之入如實境界之一切智不退轉。

通達大智，即為證我空、法空不退轉。

到於彼岸，謂證於所證之真如法性、大般涅槃，即謂之入如實境界不退轉。

名聞於無量界，即能住持於無量世界，使法不滅，以成就菩薩度生之大事業，即謂之應作所作住持不退轉。

以上十種不退轉，為別釋其德。

/VERSE/其名曰：文殊師利菩薩，觀世音菩薩，得大勢菩薩，常精進菩薩，不休息菩薩，寶掌菩薩，藥王菩薩，勇施菩薩，寶月菩薩，月光菩薩，滿月菩薩，大力菩薩，無量力菩薩，越三界菩薩，跋陀婆羅菩薩，彌勒菩薩，寶積菩薩，導師菩薩，如是等菩薩摩訶薩八萬人俱。

此下列名。文殊師利、譯言妙德，具足不可思議之智德，是為大智。觀世音菩薩、能觀一切世界音聲以大悲心救度眾生，是為大悲。得大勢菩薩、具足大威勢力，救度十方世界眾生，成就此大威勢力，是為智悲雙運。勤求佛智，自利利他，名常精進。無有疲倦，為不休息。寶掌、謂手中具足財寶、法寶，能與眾生以樂。藥王、具足世藥、法藥，能拔眾生於苦。勇施菩薩、兼以此寶、此木施捨眾生，使去苦得樂也。寶月、月光、滿月者，以月生於夜，有破闇導明之義。十波羅蜜中，有力波羅蜜，以有力故，能攝一切世界，度一切眾生，非八地以下菩薩所能及。無量力、更非如大力之尚可稱量矣。越三界者，具足超越三界生死煩惱之功德，並能說法令人超越一切染污之法。跋陀婆羅，義言賢護，即護守善法令不散失也。彌勒、義言慈氏，姓也。寶積、積菩提法寶與人。導師、導引歸於涅槃也。

上列菩薩竟，諸大菩薩隨德列名，稱名即稱德也。──以上明內護五眾已竟。

/TEXT339/丁二　外護十眾

此下當明外護十眾。外護中先判為人與非人二類，非人中復判為天與非天二類，天中更析地居天、空居天為二。外護十眾者，即地居天中之帝眾與臣眾，空居天中之欲界眾、色界眾，非天中之龍眾、緊捺洛眾、健闥縛眾、阿素洛眾、揭路荼眾，及人眾是也。

/VERSE/爾時、釋提桓因與其眷屬二萬天子俱。

此一、地居天中之帝眾也。釋、能也，提婆、天也，桓因、帝也，即能天帝之謂；亦云天帝釋。住持妙高之頂，為三十三天之帝主。

/VERSE/復有明月天子，普香天子，寶光天子，四大天王，與其眷屬萬天子俱。

此二、地居天中之臣眾也，亦云四王眾。凡日月星宿之天，均為四大天王所攝，四大天王為天帝釋之四大將，住須彌山半腹之四方面，其所統亦住七金山之頂。

/VERSE/自在天子，大自在天子，與其眷屬三萬天子俱。

此三、空居天中之欲界天眾也。

/VERSE/娑婆世界主梵天王，尸棄大梵，光明大梵等，與其眷屬萬二千天子俱。

此四、空居天中之色界天眾也。梵天即禪天，無五欲之煩惱，仍有形色之相。梵天王、即摩醯首羅天之王。尸棄、義言火頂，此梵天為二禪天。三災中之火災，至此梵天即止。光明大梵，即二禪天中之少光天、無量光天等。

/VERSE/有八龍王：難陀龍王，跋難陀龍王，娑伽羅龍王，和修吉龍王，德叉迦龍王，阿那婆達多龍王，摩那斯龍王，優缽羅龍王等，各與若干百千眷屬俱。

此五、非天五眾中之龍眾。難陀、云喜。跋難陀、云賢喜。娑伽羅、鹹海也。和修吉、云九頭。德叉迦、云多舌。阿那婆達多、云無熱惱池，在雪山之頂。摩那斯、云慈心。優缽羅、云紅蓮華。此八龍王皆龍眾之上首也。

/VERSE/有四緊那羅王：法緊那羅王，妙法緊那羅王，大法緊那羅王，持法緊那羅王，各與若干百千眷屬俱。

此六、非天五眾中之緊那羅眾。緊那羅，即歌神也。法、教法也。妙法、法之妙義也。大法、法之大功行也。持法、佛果功德之法也。

/VERSE/有四乾闥婆王：樂闥婆王，樂音乾闥婆王，美乾闥婆王，美音乾闥婆王，各與若干百千眷屬俱。

此七、非天五眾中之乾闥婆眾也。乾闥婆、此云作樂神。樂、指樂器。美、指樂美。美音、專指音之美也。

/VERSE/有四阿修羅王：婆稚阿修羅王，佉羅騫馱阿修羅王，毗摩質多羅阿修羅王，羅侯阿修羅羅王，各與干百千眷屬俱。

此八、非天五眾中之阿修羅眾也。阿修羅、此云非天。以無天德、好為鬥諍，為天謫降故。婆稚、云被縛，亦云勇健。佉羅騫馱、云廣肩。毗摩質多羅、云寶錦，謂以此文其冠服也。羅侯、云執日，阿修羅之前鋒也。

/VERSE/有四迦樓羅王：大威德迦樓羅王，大身迦樓羅王，大滿迦樓羅王，如意迦樓羅王，各與若干百千眷屬俱。

此九、非天五眾中之迦樓羅眾也。迦樓羅、即妙翅鳥，具大威德，能使龍類怖畏。大身者、兩翅相去三十億萬里。大滿者、腹恆飽滿。如意者、頷下有珠。

/VERSE/韋提希子阿闍世王，與若干百千眷屬俱。

此釋外護中之人眾。韋提希、即無量壽經所因緣發起者，乃阿闍世之母。佛住阿闍世王城說法，故獨舉之。

/TEXT339/丙二　禮儀成就

/VERSE/各禮佛足，退坐一面。爾時、世尊四眾圍繞，供養恭敬，尊重讚歎。

禮佛退坐，明眾禮成就，餘明眾儀成就也。此處四眾，依智者大師所說：以在坐默然者為影響眾，啟請說教如彌勒等為發起眾，聞教悟解者為當機眾，現未悟解已結後緣者為結緣眾也。

以上通序已竟。

/TEXT339/乙三　時成就

/VERSE/為諸菩薩說大乘經，名無量義，教菩薩法，佛所護念。

凡說法不應於眾生根性未熟時遽說，必至眾生根性已熟，如舍利弗等三請說法，始為說此妙法，此為時至因緣成就。

說法者佛，而佛為說者，非地獄、餓鬼、畜生，非人、非天、非二乘，乃為菩薩而說。又所說之法，非人、天之法，非二乘之法，乃大乘之法也。大乘者、乃佛本智所證之大法，此大法因隨順眾生之機，能演為種種方便法，而此一一方便法即無不攝於大乘法中，如是所說法之文辭，即名大乘經。諸大乘經之中，惟是經有獨得之名，曰無量義，曰教菩薩法，曰佛所護念。依天親法華論，此經有十七種名，如維摩詰經亦稱不可思議解脫經，及楞嚴經有五名之類是也。此無量義即為十七名中之第一，教菩薩法為十七名中之第四，佛所護念為十七名中之第五。無量義者，以虛空無量故世界無量，世界無量故眾生無量，眾生無量故眾生之心欲無量，眾生心欲無量故佛隨順眾生心欲說種種法亦復無量。無量者、不墮於數量，即所說法之義不可稱量測度之謂。此無量義，皆從佛智所證實相之一法所生，而此一法實相亦即無相無不相，雖假言語文字以顯現此實相，而此實相並無言語文字之相可得，此即本經之實相也。以是義故，是經為佛唯一無上之至寶，以能生一切佛故，以一切佛以此法度三世十方眾生故，以眾生皆當由此唯一無上之法究竟成佛故。是法所被之機，盡為菩薩，故又名教菩薩法也。是法皆稱佛之本量而說，如佛之本智而說，為佛所自證之法，唯佛乃知，非他眾生可得此究竟了義之法，故為一切諸佛之所護念，而名是經為佛所護念也。

又、大以常遍為義，豎窮三際為常，橫遍十方為遍。乘以運轉為義，能運載一切、能轉變一切故，此見大乘之用。若以大乘之體言之，即一真法界平等真如之法性是。以乘體大故，修此大法之菩薩即以此為境，由是發四宏誓，對治煩惱，救度眾生，成就佛業，是為境大。因境大故起於大行，六度萬行自他雙利，是為行大。因行增悟，了二無我，是為智大。淨心修習菩薩功行，無有疲倦，是為精進大。隨順眾生心性，說種種法令得受益，是為方便善巧大。一切功德無不修習，究竟證於根本佛智，是為證大。遍十方界，窮未來際，修菩薩道，建立佛事，是為業用大。以上七種大，等同一味。大乘即妙法，妙法即大乘，是為教授菩薩之大乘法也。佛所說法，皆從一實相起，流為無量義，或頓、或漸、或大、或小。而此無量義法，或教六凡，或教二乘，均無二致，唯是一乘：以教菩薩故；以此法皆教菩薩法故；以聞佛所說一句一義，悉當成佛故；以此所說之法及受持此法者，皆為一切諸佛之所護念故。

/TEXT339/乙四　說法依隨順威儀成就

如來說法，能隨順十方三世諸佛說法之威儀，無不具足，故曰成就。

/TEXT339/丙一　依三昧之威儀成就

/VERSE/佛說此經已，結跏趺坐，入於無量義處三昧，身心不動。

佛為大眾既說無量義經，此無量義無非隨順眾生說方便法，而實從一真法界之平等實相所生。故佛說此無量義經已，仍證入於此無量義所緣起之實相，是即無量義處三昧也。趺、足根。跏字，古無足旁。交加也。謂兩足交加向上，以左足加右足，為降伏坐，謂降伏妄想。以右加左，為吉祥坐，說法時多用之。三昧、亦譯三摩提。三、即正等之義。狹義亦譯正定，亦譯等持，謂平等正住其心，住一實相，如如不二。此即通用定字之義，以心住一境，心境相契於一，故曰定。至證於真如定，無明心境可分，即入無量義處之三昧也。入於無量義處三昧者，即佛已說從一實相起之無量義後，復歸證於無量義所從起之究竟實相也。夫佛心常在定中，何有入定出定之相可言？佛智常證於實相，何有不證之時？此言入者，係結經者就會眾觀察佛身之記載，見佛由語而默，身相由動而不動，心相由動而不動，遂以為佛此時入於三昧，及入於無量義處三昧耳。又、既證三昧之後，則身亦實相，心亦實相，身心既皆為實相，實相不動故身心亦不動也。又、佛本常定，以大智大慈故為一切散亂沈之不定眾生，示現入定──身心不動而己。

/TEXT339/丙二　依器世間之威儀成就

/VERSE/是時，天雨曼陀羅華，摩訶曼陀羅華，曼殊沙華，摩訶曼殊沙華，而散佛上及諸大眾，普佛世界六種震動。

器世間、即有情眾生所共得之依報。每一眾生墮於某器世間，即為某器世間所限，即有一共同分心理以為依住。器世間之威儀，為二：一、雨華，二、動地。雨華，華自空而落也。曼陀羅、云適意。摩訶曼陀羅、云大適意，言適大眾之意也。曼殊沙、云柔軟。天雨眾華，為器世間所現瑞相之一。天雨者、不必為天神所散，天界之中自有眾華繽紛而下也。華必有果，故華有因義，古德恆以華表十住、十行、十迴向、十地之因行。此經所說，正顯示佛乘之因行，故有此華以為瑞應、即表示四位之因行也。地動有六義，動、涌、震、擊、吼、爆六種是也。形搖為動，凹凸為涌，有聲為震，互扣為擊，巨響為吼，聲異為爆。一切諸法，不外六根、六塵、六識。六種震動，隱明震落一切根、塵、識，使眾生同能證入無量義三昧之意。又有驚怖諸魔，警覺放逸之意。

/TEXT339/丙三　依眾生世間之威儀成就

/VERSE/爾時、會中比丘、比丘尼、優婆塞、優婆夷，天、龍、夜叉、乾闥婆、阿修羅、迦樓羅、緊那羅、摩侯羅伽、人非人、及諸小王、轉輪聖王，是諸大眾得未曾有，歡喜合掌，一心觀佛。

本節所列，為人眾中之四眾，非天中之八眾，及人王等眾是也。優婆者、近事之義，塞、言男，夷、言女也。夜叉、勇健暴惡之義，有天行、地行、空行三種，為四大天王所屬神將。摩侯羅伽、係腹行類，如大蟒之屬，亦神道中之有大威力者，壽命甚長，往往於廟中享受香火、血食等。小王、為一國之王。轉輪聖王有四種，以福德果報，分金、銀、銅、鐵四輪王，亦稱飛行王。凡初地以上菩薩因報示現，及有聞法之緣之轉輪聖王，得因佛力來預法會。以上大眾歎未曾有者，知此瑞相由佛入三昧而現，故讚歎歡喜。以未知所因，故一心觀佛以求開示也。

/TEXT339/乙五　依止說因成就

說因者、佛雖示現於十方世界，然無眾生懇切之感求，則無說法之因以為依止。今諸大眾現見種種瑞相不可思議，於是發生渴仰希求之心而求說法，是名依止說因成就。

/TEXT339/丙一　放光照境

/VERSE/爾時、佛放眉間白毫相光，照東方萬八千世界靡不周遍，下至阿鼻地獄，上至阿迦尼吒天。

凡佛說經，均有放光之瑞。其義略述如下：一、使一切眾生見佛光明之德，知佛為世出世間之最殊勝。二、無光末由顯示一切境界。三、佛光本無放不放之相，特隨順眾生以為顯現。又、佛所放之身光各各不同，此所放光為兩眉中間之白毫相光。毫長一丈五尺，其形右捲，為佛三十二相之一。眉間放光，在本經之義，即以兩眉喻二乘，為開二乘之權；於其間放光者，即顯一乘之實也。又、眾生修習，或從有門入，或從空門入，而眉間則非空非有正以顯示中道。

所照之境，位本經三種譯本，均為東方，則東方眾生之與佛有緣可見。又、東方為日所從出之方，世間之光以日為本，故東為諸方之始，即東方為諸佛因行之始。此之世界，指每一個大千世界而言。萬八千世界，即一萬八千個大千世界也。言一萬八千者，以萬顯萬德圓滿之果德，以八顯八正道之因行也。周遍者、普照之義，此指橫界而言。下致阿鼻地獄，上至阿迦尼吒天，此兼豎界而言矣。地獄、非有定處，非無定處，非別有處，亦非別無有處，原義即指各器世間之苦趣而言。阿鼻、云無間，即無休息之義。阿鼻地獄居地之最下，苦無休息之所也。阿迦尼吒、有頂之義，即色界天中之色究竟天。最高之天，以無色界之非非想處天為最，然為定中之空境，無依報，無方所，故佛光不能照及。惟色究竟天有果報色，故佛光亦照至此天為止。

/TEXT339/丙二　光中所見

/VERSE/於此世界，盡見彼土六趣眾生。又見彼土現在諸佛，及聞諸佛所說經法。并見彼諸比丘、比丘尼、優婆塞、優婆夷、諸修行得道者。復見諸菩薩摩訶薩：種種因緣，種種信解，種種相貌，行菩薩道。復見諸佛般涅槃者；復見諸佛般涅槃後，以佛舍利起七寶塔。

此釋光中所見，共分為三：一、生死流轉，即於此世界盡見彼土六趣眾生是也。趣、歸趣之義，以六道眾生所造有漏之業，不出三種：一、造惡業者，趣修羅、地獄、餓鬼、畜生四惡趣。二、造五戒十善業者，趣人道及欲界諸天。三、造不動業，如修有漏諸禪定者，趣色界、無色界諸天。是為六趣眾生。盡見者，盡見此諸趣眾生，造何種因趣何種果，由生趣死由死趣生，輪迴不息。於東方萬八千土，一一顯現於佛光之內。二、三寶出現，即眾生以佛光故，能於彼淨國土中親見諸佛；親聞彼諸佛說法；并親見諸聲聞四眾修行得道，復見彼諸大菩薩以何因緣而發大行，因何信解而登住地，以何相儀行菩薩道是也。三、佛化流行，謂於佛光中見諸佛應化示現，行圓示寂，及以佛身之堅固身分舍利，建造寶塔，以明佛滅後之行化。

/TEXT339/乙六　大眾現前欲聞法成就

佛光照境，顯現種種瑞相，故大眾遂生渴望聞法之心。因既現如是相，必說如是法也。

/TEXT339/丙一　彌勒示相懷疑

/VERSE/爾時、彌勒菩薩作是念：今者世尊現神變相，以何因緣而有此瑞？今佛世尊入於三昧，是不可思議現希有事，當以問誰，誰能答者？復作此念：是文殊師利法王之子，已曾親近供養過去無量諸佛，必應見此希有相，我今當問。

彌勒已曾親近供養諸佛，為一生補處菩薩，與文殊菩薩同為釋迦文佛之上首弟子，對此瑞相之因緣，已一目了然，本無有疑。但為此經將欲宣布饒益將來大眾，特於此示現懷疑，因問微答以顯露將說妙法蓮華之一線消息耳。神變、即神境變。佛有十八變神通，地動為震動變，放光為流布變，皆為瑞相。世尊、梵語為婆伽梵。婆伽梵具六義，其一義為最尊，故譯稱世尊。佛既入於三昧，身心俱寂，一切聲聞、天、人等眾，無能令佛由定而起。佛在定中，雖雷鳴、地震亦不能動。故彌勒云：今有此希有事，不能向佛親問，當以問誰，及誰能答此問也。不可思議，即不可以思量擬議、測度而知其因緣也。法王、指佛言，佛於一切法均能自在，為萬法之王，故稱法王。文殊師利、具根本妙智之德，最初證法性，能生正智；且在一切法會中皆為上首，又為諸法王子中之最多親近諸佛者，於法會之因緣事實必多經驗，故彌勒欲問之也。彌勒既知文殊曾見此瑞相因緣之事，可知彌勒亦既已知之矣。

/TEXT339/丙二　眾人實心生惑

/VERSE/爾時、比丘、比丘尼、優婆塞、優婆夷、及諸天、龍、鬼、神等咸作此念：是佛光明神通之相，今當問誰？

此眾人實心生惑也。念者，心緣前境，重作是想之謂。

/TEXT339/丙三　彌勒申意問因
/TEXT339/丁一　長行

/VERSE/爾時、彌勒菩薩欲自決疑，又觀四眾──比丘、比丘尼、優婆塞、優婆夷──及諸天、龍、鬼、神等眾會之心，而問文殊師利言：『以何因緣而有此瑞──神通之相，放大光明，照於東方萬八千土，悉見彼佛國界莊嚴？

長行，即散文體，如本節之辭。

/TEXT339/丁二　重頌
/TEXT339/戊一　頌所見瑞相
/TEXT339/己一　依世間之威儀

/VERSE/於是彌勒菩薩欲重宣此義，以偈問曰：『文殊師利！導師何故？眉間白毫大光普照。雨曼陀羅、曼殊沙華，旃檀香風，悅可眾心。以是因緣，地皆嚴淨，而此世界六種震動。時四部眾咸皆歡喜，身意快然，得未曾有。

偈、梵語祇夜，此譯應頌。每四句為一偈，即一頌也。重頌，即下節之四字偈也，重頌即重述前文之意。重頌有二義：或為後到法會者令得全聞，或為未甚了解者使之易解。

/TEXT339/己二　放光照境

/VERSE/『眉間光明，照於東方萬八千土，皆如金色，從阿鼻獄上至有頂。

/TEXT339/己三　所見六趣眾生

/VERSE/『諸世界中，六道眾生生死所趣，善惡業緣。受報好醜，於此悉見。

/TEXT339/己四　所見三寶出現
/TEXT339/庚一　諸佛說法

/VERSE/『又睹諸佛聖主師子，演說經典微妙第一，其聲清淨出柔軟音，教諸菩薩無數億萬，梵音深妙令人樂聞。各於世界講說正法，種種因緣，以無量喻照明佛法，開悟眾生。

菩薩、阿羅漢，皆為出世之聖人，故佛為聖主。師子、獸中之最勇猛無畏者，佛能斷眾生一切疑惑，使之由凡入聖，故以師子為喻。佛說法時，必具因緣，即以佛之大悲心為因，以眾生之樂欲為緣，能以無量譬喻顯明佛法，使眾生得因開示而悟入於佛之知見也。

/VERSE/『若人遭苦，厭老、病、死，為說涅槃，盡諸苦際。

此述所見佛為聲聞說四諦法也。能知厭苦，則不生貪、瞋、癡之煩惱。涅槃、即滅苦解脫之法。

/VERSE/『若人有福，曾供養佛，志求勝法，為說緣覺。

此述所見佛為緣覺說因緣法也。緣覺、無師自悟，從十二因緣修入者。其人本有福德，曾種福田，至因緣成熟時，遂志求解脫生死之勝法。

/VERSE/『若有佛子，修種種行，求無上慧，為說淨道。

此述所見佛為三界內之菩薩，說無上菩提之清淨道也。無上慧、即無上菩提。淨道、即由自心清淨般若所生之道也。

/TEXT339/庚二　結前生後

/VERSE/『文殊師利！我住於此，見聞若斯，及千億事；如是眾多，今當略說：

/TEXT339/庚三　菩薩修行

/VERSE/『我見彼土恆沙菩薩，種種因緣而求佛道。

此總述諸大菩薩求道因緣。

/VERSE/『或有行施：金銀、珊瑚、真珠、摩尼、硨磲、碼瑙、金剛、諸珍、奴婢、車乘、寶飾、輦輿、歡喜布施，迴向佛道，願得是乘，三界第一，諸佛所歎。或有菩薩，駟馬、寶車，欄楯、華蓋、軒飾，布施。復見菩薩：身肉手足及妻子施，求無上道。又見菩薩：頭目身體欣樂施與，求佛智慧。

此述所見菩薩行布施波羅蜜之道。金銀車馬等物為外施，身肉頭目等為內施，妻子為內外施，言一切施與也。所施之人經未指明，大概布施有二意：一、因恭敬，如布施以供養諸佛及師友等是。二、因悲憫，如施濟貧乏，救其求不得苦等是。布施之時歡喜欣樂，則無勉強之意，迴向佛道，即於施與時，不見能施之我，不見所施之人，不見所施之物，三輪空寂，是為不住相布施，故不起福報，是即迴向佛道之布施也。

/VERSE/『文殊師利！我見諸王，往詣佛所，問無上道；便捨樂土，宮殿、臣妾，剃除鬚髮而被法服。

此述菩薩行持戒波羅蜜。詣佛向道，遂捨家國，遵佛律儀，被著佛服，此即能持淨戒之表示。

/VERSE/『或見菩薩，而作比丘，獨處閒靜，樂誦經典。

此述菩薩行忍辱波羅蜜。處靜窮經，耽研佛法，是為諦察法忍，能攝一切忍，即忍辱之義。

/VERSE/『又見菩薩，勇猛精進，入於深山，思惟佛道。

此述菩薩行精進波羅蜜，因求佛道發起猛利之樂欲，名被甲精進，以被甲入陣接戰之勇猛為喻也。

/VERSE/『又見離欲，常處空閒，深修禪定，得五神通。又見菩薩安禪合掌，以千萬偈讚諸法王。

此述菩薩行禪定波羅蜜。離欲者，遠離色、聲、香、味、觸五欲之樂。處閒絕緣以修禪定，已得初禪能超欲界，更深修習遂發天眼、天耳、他心、宿命、神境之五神通，此為安住禪定。此僅五通無漏盡通者，以未至佛境故。又以般若智慧修習禪定者，合掌讚佛，隨境能定，此為辦事禪定。

/VERSE/『復見菩薩，智深志固，能問諸佛，聞悉受持。又見佛子，定慧具足，以無量喻為眾講法，欣樂說法化諸菩薩，破魔兵眾而擊法鼓。又見菩薩，寂然宴默，天龍恭敬，不以為喜。又見菩薩，處林放光，濟地獄苦，令入佛道。

此述所見菩薩行般苦波羅蜜。菩薩以加行之智修習佛道，疑而能問，意樂不壞故能志固。佛子定慧具足，即已證於根本智。說法欣樂，即已滿足後得智也。破魔、破煩惱之魔。擊法鼓、即以智慧振法性而發教言也。又菩薩不喜恭敬，反之即不怒毀謗，八風不動，是智德也。放光濟苦，又即菩薩之悲德也。──以上次第述所見菩薩行六波羅蜜之道。以下復雜序之。

/VERSE/『又見佛子，未嘗睡眠，經行林中，勤求佛道。

此述精進。

/VERSE/『又見具戒，威儀無缺，淨如寶珠，以求佛道。

此述持戒。戒能出生人、天、三乘乃至於佛，故淨戒如寶珠。

/VERSE/『又見佛子，住忍辱力，增上慢人惡罵捶打，皆悉能忍，以求佛道。

此述忍辱。凡未得謂得，少得謂多得者，名為增上慢人。

/VERSE/『又見菩薩，離諸戲笑及癡眷屬，親近智者，一心除亂，攝念山林，億千萬歲以求佛道。

此述禪定。戲笑則心起散亂，故應離。癡眷屬則不求脫離五欲，故亦應離。心戒散亂，惟自攝念以修於定。

/VERSE/『或見菩薩，肴膳飲食，百種湯藥，施佛及僧。名衣上服價直千萬，或無價衣，施佛及僧。千萬億種旃檀寶舍，眾妙臥具，施佛及僧，清淨園林，華果茂盛，流泉浴池，施佛及僧。如是等施種種微妙，歡喜無厭，求無上道。

此布施。旃檀、香水之名。臥具，非僅寢臥之具、包房舍而言。

/VERSE/『或有菩薩，說寂滅法，種種教詔無數眾生。或見菩薩，觀諸法性無有二相，猶如虛空。又見佛子，心無所著，以此妙慧求無上道。

此述般若。說寂滅法，為後得智。觀法性空，為根本智。心無所著，求無上道，為加行智。

/TEXT339/己五　所見佛化流行

/VERSE/『文殊師利！又有菩薩，佛滅度後，供養舍利。又見佛子，造諸塔廟無數恆沙，嚴飾國界。寶塔高妙，五千由旬，縱廣正等二千由旬。一一塔廟，各千幢旛，珠交露幔，寶鈴和鳴。

此言恆沙國土供養舍利，造諸高塔，兼有嚴飾塔廟之諸寶物也。由旬，梵語，驛站之義。

/VERSE/『諸天、龍、神、人及非人，香華伎樂常以供養。文殊師利！諸佛子等為供舍利，嚴飾塔廟，國界自然殊特妙好，如天樹王其華開敷。

此述供養舍利塔廟之眾，及供養之功果，嚴飾塔廟，國界妙好，有二義解；一、有寶塔以為莊嚴，則國界自然見為妙好。二、有佛舍利塔廟，共伸供養，則眾知趨善修道，國土自然安寧妙好，如天樹開華之敷榮也。

/TEXT339/戊二　述問

/VERSE/『佛放一光，我及眾會見此國界種種殊妙。諸佛神力、智慧希有！放一淨光，照無量國。我等見此，得未曾有。佛子文殊！願決眾疑！四眾欣仰瞻仁及我：世尊何故放斯光明？佛子時答，決疑令喜。何所饒益演斯光明？佛坐道場所得妙法，為欲說此？為當授記？示諸佛土眾寶嚴淨，及見諸佛，此非小緣。文殊當知！四眾、龍神瞻察仁者，為說何等』？

此述正問文殊師利以徵其答。瞻仁及我，仁、指文殊，我、彌勒自謂也。佛子、指文殊。時答、謂當及時而答也。彌勒於此重頌中，預問是否將說妙法，抑將為弟子授記，已為後文諸品隱示其機，亦可見彌勒已了然於此瑞相因緣，特示現懷疑以徵答耳。

/TEXT339/乙七　文殊師利答成就

文殊師利答成就者，釋文殊師利、以宿命之智，現見過去因果之相，故能答彌勒之問，非以擬議測度之常見所能答也。

/TEXT339/丙一　標名總告

/VERSE/爾時、文殊師利語彌勒菩薩摩訶薩、及諸大士：

/TEXT339/丙二　正答所徵
/TEXT339/丁一　示相籌量答

/VERSE/『善男子等！如我惟忖，今佛世尊欲說大法，雨大法雨，吹大法螺，擊大法鼓，演大法義。

此下直至本序品重頌之末句，為正答所徵。

能起大行成大業者，謂之男子；復具足世出世間之一切善法，為善男子。惟忖、思惟忖度也。大法、指由佛實智所自證之法性中所流出之法，圓融絕對，不但大乘法屬於此法，即三乘種種方便法亦皆歸趣於此一乘之法，故名為大。又、說此法者，非但使善根成熟者信聞受益，即一切心識俱空之焦芽敗種亦能聞之，如獲灌溉得復萌芽其本有之大乘種子，故說此大法即為雨大法雨也。吹大法螺者，引導發行之義。法鼓、指法性，擊者、振起之義。或說小乘，或說大乘，無非使眾生究竟趣於大乘；眾生聞法受益，隨類得解，如擊大鼓而群眾咸聞也。又開示悟入佛之知見為大法，而分說三乘究竟仍歸一乘，即為演大法之義。文殊師利忖度現見瑞相，係佛欲說大法，故為示相籌答。

/TEXT339/丁二　舉古成今答

/VERSE/『諸善男子！我於過去諸佛曾見此瑞，放斯光已即說大法，是故當知今佛現光亦復如是。欲令眾生咸得聞知一切世間難信之法，故現斯瑞。

世間、非僅指凡夫世間，兼包聖人世間言，謂聲聞、緣覺、菩薩之三乘聖人也。凡夫固不易信此大法；而唯一佛法，惟佛與佛乃能究竟；聲聞、緣覺以聞佛教得證涅槃，自謂已證無生，故不信更有無上菩提之道。故此大法，并為一切凡夫世間、聖人世間所難信。殊不知佛教二乘之解脫法，即是教菩薩大乘法之方便法也。

/TEXT339/丁三　指陳別事答
/TEXT339/戊一　長行
/TEXT339/己一　讚揚希有

/VERSE/『諸善男子！如過去無量無邊不可思議阿僧祇劫，爾時有佛號日月燈明如來，應供、正遍知、明行足、善逝、世間解、無上士調御丈夫、天人師、佛、世尊。演說正法，初善、中善、後善，其義深遠，其語巧妙，純一無雜，具足清白梵行之相。

自下至重頌之末句止，為文殊師利之指陳別事答也。

首為讚揚四種希有，本節讚三種希有：一、時久遠希有，即過去無量無邊不可思議阿僧祇劫是。二、佛名號希有，即佛之別號為日月燈明如來，與佛之通號應供、正遍知等十種是也。三、法勝妙希有，即演說正法、深遠巧妙、具足眾相是也。

無量無邊不可思議阿僧祇，為佛心量中數目之名。日月燈三字，皆具光明之義。以佛之如來藏心，具有大智慧光明，故以三光喻德：日比佛果上之智德，以日能生一切世間光，能生長成熟一切物，而佛智亦能生一切明、及生長成熟一切眾生之智慧也。月比佛果上之斷德，以月光既出，則斷除晝之餘熱而獲清涼，而佛亦能斷除世界眾生煩惱之熱、使獲清涼也。燈比佛果上之恩德，以燈能破闇，而佛之大悲，亦能破除眾生癡闇，且佛法展轉流傳於世間，如燈燈相傳無盡也。此三種德，皆由自心本來清淨之大光明而起，故隨德列名曰日月燈明如來，此為佛之別號。

應供、梵語阿羅漢，謂已斷一切煩惱，解脫生死，應受人天供養，此為阿羅漢應供之義。至佛之應供，即已斷一切煩惱，應受九法界等覺菩薩以下之供養是也。正遍知、即無上正等正覺，以別於二乘之遍覺、外道之邪覺也。明行足、釋為明足行足二種：明足者、即三明具足：一、宿世念智明，二、生死智明，三、漏盡智明。能了然於自他一切夙世生死果報之因緣，并究盡解脫於一切有漏之法，而證一切無漏之果是也。行足者、即遮行與行行具足，謂一切惡行無不遮止，一切善行無不奉行是也。善逝、亦有數解：一、佛善入於無量無邊世界，隨順眾生心欲以為說法；并由生死煩惱中而善往於無住大般涅槃；又令眾生聞法，能善往於無上菩提是也。世間解者，謂佛於有情世間之一切眾生種種心欲、種種昧報，及器世間之體相形狀、成住壞空、壽命增減，悉能了解。無上士調御丈夫者，士與丈夫均具大力成大業者之稱。無上、具無上覺也。調御、謂以種種法調御法界一切眾生，使未種善根者種，未成熟者成熟，已成熟者趣無上菩提也。天人師、謂為天與人之導師，以一切眾生欲了知佛法便於修持者，惟天與人二眾果報之身最易成辦，故佛為天人師。師者、引著方軌範之義。

初善、謂聞法能生信解，中善、謂如解能實修行，後善、謂究竟遠離諸垢──此總括佛法教化之善。三者皆正信、正行、正果，故曰正法。法義無上，故曰深遠。說法隨順眾機能令獲益，故曰巧妙。又說法令一切眾生轉惡為善，轉染為淨，皆為趣於究竟無上菩提，不落二乘，故曰純一無雜。所有種種方便法，即皆開示令悟入於佛知見之法，皆為顯清淨潔白之本心，出離染污以趨於佛智，故佛所說法具足清白梵行之相。

/VERSE/『為求聲聞者說應四諦法，度生、老、病、死，究竟涅槃。為求辟支佛者說應十二因緣法。為諸菩薩說應六波羅蜜，令得阿耨多羅三藐三菩提，成一切種智。

本節讚生利益希有也。求聲聞乘者志在解脫，故應其求法之機，為說知苦、斷集、證滅、修道之四諦法，令得滅度。辟支佛、指獨覺與緣覺而言。獨覺者、無師自悟，出於無佛之世；若聞十二因緣說而修入者，名為緣覺。菩薩志在自度度他，故應其機為說六波羅蜜。波羅蜜者，言到彼十，謂到生死之彼岸，以證於無上涅槃而得一切種智之佛乘也。成一切種智句，亦可總結聲聞、辟支、菩薩而言，謂此三乘聖人聞佛說法，究竟皆成一切種智也。

/TEXT339/己二　顯後勝妙

追述各日月燈佛之故事，是為顯後勝妙。

/VERSE/『次復有佛亦名日月燈明，次復有佛亦名日月燈明，如是二萬佛皆同一字，號日月燈明，又同一姓姓頗羅墮。彌勒當知！初佛後佛皆同一字，名日月燈明力十號具足，所可說法初中後善。

此顯先後二萬佛同名、同姓、同說善法之勝妙。頗羅墮、譯利根，為婆羅門十八巨姓之一。

/TEXT339/己三　委陳別事
/TEXT339/庚一　受用大因
/TEXT339/辛一　示相同今

/VERSE/『其最後佛未出家時，有八王子：一名有意，二名善意，三名無量意，四名寶意，五名增意，六名除疑意，七名響意，八名法意。是八王子威德自在，各領四天下。是諸王子聞父出家，得阿耨多羅三藐三菩提，悉捨王位亦隨出家，發大乘意，常修梵行，皆為法師，已於千萬佛所植諸善本。

自本節至下供養恭敬尊重讚歎句止，為文殊師利委陳別事以為答也。委陳別事分五，今一受用大因。受用大因復判為四，今第一示相同今之眾成就也。往昔諸佛說法之相，同於今日，亦有六種成就。此八王子出家修行，為眾成就。

天台教有觀心釋之例，今用以解釋八王子出家，其義如下：佛未出家時有八王子，即言依如來藏而生八種識也。心、意、識三名義相通，故此亦名八意。有意、即阿賴耶識，為諸有之本故。善意、即末那識，乃善惡染淨之依故；此取其起於如來藏者，故名為善。無量意、即第六意識，以能遍緣一切法故。寶意、即身識，增意、即舌識，除疑意、即鼻識，響意、即身識，法意、即眼識也。八王子威德自在領四天下，即八識心王各統領諸相應心所及所緣境之義，謂統領心所緣境之分際也。聞父出家得無上覺，亦隨出家發大乘意者，謂八識亦轉為如來藏心之妙用，即轉識成智也。法師之意有二：一、以法為師，二、以自所修習了解之法為眾生之師。

/VERSE/『是時日月燈明佛，說大乘經名無量義，教菩薩法，佛所護念。

此示相同今之時成就也。

/VERSE/『說是經已，即於大乘中結跏趺坐，入於無量義處三昧，身心不動。是時天雨曼陀羅華，摩訶曼陀羅華，曼殊沙華，摩訶曼殊沙華，而散佛上及諸大眾。普佛世界六種震動。爾時、會中比丘、比丘尼、優婆塞、優婆夷、天、龍、夜叉、乾闥婆、阿修羅、迦樓羅、緊那羅、摩侯羅伽、人非人、及諸小王、轉輪聖王等，是諸大眾得未曾有，歡喜合掌，一心觀佛。

此示相同今之威儀成就也。自身心不動以上，為依三昧威儀成就。自六種震動以上，為依器世間威儀成就。自一心觀佛以上，為依眾生世間威儀成就。悉與今日釋迦如來說法時同。

/VERSE/『爾時、如來放眉間白毫相光，照東方萬八千佛土，靡不周遍，如今所見是諸佛土。

此示相同今之說因成就也。

/VERSE/『彌勒當知！爾時會中有二十億菩薩樂欲聽法，是諸菩薩見此光明普照佛土，得未曾有，欲知此光所為因緣。

此示相同今之欲聞法成就也。

/VERSE/『時有菩薩名曰妙光，有八百弟子。是時日月燈明佛從三昧起，因妙光菩薩說大乘經，名妙法蓮華，教菩薩法，佛所護念。六十小劫不起於座，時會聽者亦坐一處六十小劫，身心不動聽佛所說，謂如食頃。是時眾中無有一人，若身若心而生懈倦。

此示相同今之答成就也。妙光、妙智之光，謂以根本無分別智證於實相，而發生智慧之光，以德列名也。此妙光菩薩，蓋當時以菩薩而示現聲聞者。劫有大小之別，此云小劫，或指一年、或指一若干時為一小劫也。身心不動，謂如食頃，無有懈倦，表當時大眾樂欲聽法之誠也。

/TEXT339/辛二　唱滅異即

/VERSE/『日月燈明佛於六十小劫說是經已，即於梵、魔、沙門、婆羅門及天、人、阿修羅眾中而宣此言：「如來於今日中夜當入無餘涅槃」。

日月燈明佛說是經已，唱於大眾，言將滅度入於涅槃也。梵、即清淨之眾。沙門、息心止惡之義。婆羅門、淨行之義。佛之法性身，無來無去本無生滅。惟應化之身應眾生之機緣以為說法，迨機緣已畢，則此應化之身即示寂滅無餘，故云入無餘涅槃。

/TEXT339/辛三　當成佛記

/VERSE/『時有菩薩名曰德藏，日月燈明佛即授其記，告諸比丘：「是德藏菩薩次當作佛，號曰淨身，多陀阿伽度、阿羅訶、三藐三佛陀」。

含持眾善，名曰德藏。淨身、清淨法身。多陀阿伽度、譯言如來。阿羅訶、即阿羅漢。三藐三佛陀、即正遍知，即無上正等正覺。

/TEXT339/辛四　現入涅槃

/VERSE/『佛授記已，便於中夜入無餘涅槃。

庚二攝取諸佛轉法輪因

/VERSE/『佛滅度後，妙光菩薩持妙法蓮華，滿八十小劫，為人演說。

佛既滅度，妙光菩薩持經化眾，明轉法輪不斷也。持有數義，聞法了解，解而能行，行而自證，復行化他，均謂之持。述此故事，即為佛將說此妙法之因。

/TEXT339/庚三　善堅實如來法輪因

/VERSE/『日月燈明佛八子皆師妙光，妙光教化，令其堅固阿耨多羅三藐三菩提。

八子皆師妙光，皆能堅固無上覺心，教者及受教者均為善堅實教化，即不退轉之意。

/TEXT339/庚四　能進入因

/VERSE/『是諸王子，供養無量百千萬億佛已，皆成佛道。

謂能進入於如來法輪究竟之地。供養、兼財供養、法供養而言。

/TEXT339/庚五　憶念因

/VERSE/『其最後成佛者名曰然燈，八百弟子中有一人號曰求名，貪著利養，雖復讀誦眾經而不通利，多所忘失，故號求名。是人亦以種諸善根因緣故，得值無量百千萬億諸佛，供養恭敬，尊重讚歎。

然燈佛成佛，在釋迦牟尼佛修行圓滿之第二阿僧祇劫以前。貪著利養者，自於經義不能通利，故被號求名。然以善根深重，得值諸佛，終亦成道。

/TEXT339/己四　古今相即

/VERSE/『彌勒當知！爾時妙光菩薩豈異人乎？我身是也。求名菩薩，汝身是也。今見此瑞與本無異，是故惟忖，今日如來當說大乘經名妙法蓮華，教菩薩法，佛所護念』。

即者、離即之即。自汝身是也以上，為古今之人相即。自佛所護念以上，為古今之法相即。前釋說法時至成就節中，佛為諸菩薩說大乘經名無量義，此無量義經亦別名妙法蓮華經。此節說大乘經名妙法蓮華，而此妙法蓮華經亦旁名無量義經。蓋就本經方便品中所說開示悟入佛之知見觀之。則可證知佛所將說之經為妙法蓮華經。以其所說為一乘妙法，而非說由一法所起之無量義也。

/TEXT339/戊二　重頌
/TEXT339/己一　頌指陳別事
/TEXT339/庚一　頌讚揚希有

/VERSE/爾時、文殊師利於大乘中，欲重宣此義而說偈言：『我念過去世無量無數劫，有佛人中尊，號日月燈明，世尊演說法，度無量眾生，無數億菩薩，令入佛智慧。

此頌時希有，佛名希有，法希有，利益希有。

/TEXT339/庚二　頌委陳別事
/TEXT339/辛一　頌佛在宣揚

/VERSE/『佛未出家時所生八王子，見大聖出家，亦隨修梵行。

此頌眾成就。

/VERSE/『時佛說大乘經名無量義，於諸大眾中而為廣分別。

此頌時至成就。

/VERSE/佛說此經已，即於法座上，跏趺入三昧，名無量義處。天雨曼陀華，天鼓自然鳴。諸天、龍、鬼、神，供養人中尊；一切諸佛土，即時大震動。

此頌威儀成就。

/VERSE/『佛放眉間光，現諸希有事，此光照東方萬八千佛土。

此頌說因成就中之放光照境。

/VERSE/『示一切眾生生死業報處。有見諸佛土，以眾寶莊嚴，琉璃玻璃色，斯由佛光照。及見諸天、人、龍、神、夜叉眾、乾闥、緊那羅，各供養其佛。又見諸如來，自然成佛道，身色如金山，端嚴甚微妙，如淨琉璃中內現真金像。世尊在大眾敷演深法義，一一諸佛土，聲聞眾無數。

此頌說因成就中之所見也。首二句、頌生死流轉。以下，頌三寶出現。如來、佛寶也。法義、法寶也。聲聞、僧寶也。

/VERSE/『因佛光所照，悉見彼大眾：或有諸比丘，在於山林中，精進、持淨戒，猶如護明珠。又見諸菩薩，行施、忍辱等，其數如恆沙，斯由佛光照。又見諸菩薩，深入諸禪定，身心寂不動，以求無上道。又見諸菩薩，知法寂滅相，各於其國土，說法求佛道。

此頌說因成就中所見之菩薩行六波羅蜜也。法寂滅相，非證根本智不能知之，故知法寂滅相即為般若，說法求佛道即後得智也。

/VERSE/『爾時四部眾，見日月燈佛，現大神通力，其心皆歡喜，各各自相問：是事何因緣？

此頌大眾欲聞法成就也。

/VERSE/『天人所奉尊，適從三昧起。讚妙光菩薩：「汝為世間眼！一切所歸信，能奉持法藏；如我所說法，唯汝能證知」。世尊既讚歎，令妙光歡喜，說是法華經，滿六十小劫不起於此座。所說上妙法，是妙光法師悉皆能受持。

此頌答成就也。天人所奉尊，即天人師，指日月燈明佛。世間、謂有情世間。佛有五眼：肉眼、天眼、慧眼、法眼、佛眼。煩惱能障慧眼，塵沙能障法眼，無明能障佛眼。妙光菩薩智慧第一，故能為世間眼。受持、有境界受、自性受二義：聞此一乘妙法領之以為境，為境界受；復因信解以證於自心，為自性受。由能受，故能持也。

/VERSE/『佛說是法華，令眾歡喜已，尋即於是日，告於天人眾：「諸法實相義，已為汝等說，我今於中夜，當入於涅槃。汝一心精進，當離於放逸，諸佛甚難值，億劫時一遇」。世尊諸子等，聞佛入涅槃，各各懷悲惱，佛滅一何速！

此頌唱滅異即也。諸法實相之義既已盡說，則應化已畢，故應示寂。又佛入涅槃，亦有警眾覺悟之義，令勿恃佛久存恆自懈逸也。悲惱、非世情之悲惱，以佛為世間之光明，一入涅槃，如晝無日，如闇無燈，眾生失導，故可悲惱也。

/VERSE/『聖主法之王，安慰無量眾：「我若滅度時，汝等勿憂怖！是德藏菩薩，於無漏實相心已得通達，其次當作佛，號曰為淨身，亦度無量眾」。

此頌當成佛記也。前既警眾生之放逸而入涅槃，此復慰眾生之悲惱而示授記。

/VERSE/『佛此夜滅度，如薪盡火滅。分布諸舍利，而起無量塔。比丘、比丘尼，其數如恆沙，倍復加精進，以求無上道。

此頌現入涅槃也。以上頌受用大因已竟。

/TEXT339/辛二　頌滅後行化

/VERSE/『是妙光法師，奉持佛法藏，八十小劫中，廣宣法華經。

此頌攝取諸佛轉法輪因。

/VERSE/『是諸八王子，妙光所開化，堅固無上道，當見無數佛。

此頌善堅實如來法輪因。

/VERSE/『供養諸佛已，隨順行大道，相繼得成佛，轉次而授記。

此頌能進入因。

/VERSE/『最後天中天，號曰然燈佛，諸仙之導師，度脫無量眾。是妙光法師，時有一弟子，心常懷懈怠，貪著於名利，求名利無厭，多遊族姓家，棄捨所習誦，廢忘不通利，以是因緣故，號之為求名。亦行眾善業，得見無數佛，供養於諸佛，隨順行大道，具六波羅蜜。今見釋師子，其後當作佛，號曰名彌勒，廣度諸眾生，其數無有量。

此頌憶念因。仙、指捨離憒鬧、寂靜修行之沙門言，非指神仙道之仙。

/TEXT339/己二　頌古今相即

/VERSE/『彼佛滅度後，懈怠者汝是。妙光法師者，今則我身是。我見燈明佛，本光瑞如此，以是知今佛欲說法華經。今相如本瑞，是諸佛方便，今佛放光明，助發實相義。

今佛放光等於往昔，是即佛之方便，欲以顯發諸法實相難顯之義也。

/TEXT339/丙三　勸誡聽法

/VERSE/『諸人今當知！合掌一心待，佛當雨法雨，充足求道者。諸求三乘人，若有疑悔者，佛當為除斷，令盡無有餘』。

求三乘法者，或疑、或悔，約有三種：修小乘之初心菩薩，謂佛以小乘示我，遂自疑不能成無上菩提。修菩薩乘者，復疑大乘法為我等所獨有，非小乘人所堪。已證小乘果者，復自歎所證尚非究竟，悔未由大乘法修入。此三種疑悔，皆當待佛以大法為之除斷也。
`);
</script>
