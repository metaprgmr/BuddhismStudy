
<html>
<head>
<meta http-equiv=Content-Type content="text/html; charset=utf-8">
<link rel=Edit-Time-Data href="./1490.files/editdata.mso">
<title>大佛頂首楞嚴經講義第十九卷</title>
<link rel="stylesheet" href="../books/book.css">
</head>
<body lang=ZH-TW background="../books/textbackground.jpg" class="Normal" bgcolor="#ffffff">
<div class=bookClean style='layout-grid:18.0pt'> 
<p class=TITLE>大佛頂首楞嚴經講義<br><subtitle>第十九卷</subtitle></p>
<LNSP></LNSP>
<p class=TEXT030C>圓瑛大師著</p>
<LNSP></LNSP>
<p class=KEPAN>大佛頂如來密因修證了義諸菩薩萬行首楞嚴經講義</p>
<LNSP></LNSP>
<p class=TEXT align=right>福州鼓山湧泉禪寺圓瑛弘悟述受法弟子明暘日新敬校　</p>
<LNSP></LNSP>
<p class=KEPAN>己四　說禪那證位，令住圓定，直趣菩提。</p>
<LNSP></LNSP>
<p class=TEXT>此文乃答阿難妙禪那之請。佛為說禪那證位，令住圓定，直趣菩提，即題中諸菩薩萬行。因前阿難妙奢摩他之請，佛為說奢摩他路，令悟密因，大開圓解，即題中如來密因。次因阿難妙三摩之請，佛為說三摩修法，令依耳根，一門深入，即題中修證了義；佛敕文殊選擇。偈云：此方真教體，清淨在音聞，欲取三摩提，實以聞中入。又云：旋汝倒聞機，反聞聞自性，性成無上道，圓通實如是。而阿難心跡圓明，悲欣交集，是中修行，得無疑惑，復愍末世，請示道場加行。佛復為說四重律儀，道場定慧，併親聞神咒，則巧修正助已周。</p>
<LNSP></LNSP>
<p class=TEXT>此下阿難請問位次，佛為說妙禪那，梵語禪那，此云靜慮，靜即是定，慮即是慧。雙躡前奢摩他，即定之慧，三摩中即慧之定，成一圓定；是已登圓教初住，令住在圓定之中，定慧均等，不偏空有二邊，中中流入，薩婆若海，帶果行因，經歷五十五位，真菩提路，任運修證，直趣無上菩提，方為一期修證事畢。此亦無修之修，無證之證。前修證了義，乃自利行，此為兩利行也。圓滿菩提，歸無所得。本科復分為二。</p>
<LNSP></LNSP>
<p class=KEPAN>庚初　阿難謝教請位　二　如來對示緣起　今初</p>
<LNSP></LNSP>
<p class=VERSE>阿難即從座起，頂禮佛足，而白佛言：我輩愚鈍，好為多聞，於諸漏心，未求出離，蒙佛慈誨，得正熏修，身心快然，獲大饒益。</p>
<LNSP></LNSP>
<p class=TEXT>既悟圓通本根，又聞道場修法，欲謝佛恩，故即從座起，頂禮仰白。智不勝曰愚，根不利曰鈍，由智劣故，但好多聞，未能思修正定，得證圓通；由根鈍故，於諸漏心，未能進斷細惑，以求出離。現前蒙佛慈誨者：即選根加行，兩重深誨，得正助熏修，楞嚴大定，故身心快然安樂，今日獲大豐饒利益也。</p>
<LNSP></LNSP>
<p class=VERSE>世尊！如是修證，佛三摩提，未到涅槃。云何名為乾慧之地？四十四心，至何漸次，得修行目？詣何方所，名入地中？云何名為等覺菩薩？</p>
<LNSP></LNSP>
<p class=TEXT>此明當機已悟正助熏修之法，復請位次也。如是指法之詞，發心修證，十方諸佛，最初所修三摩提，從始至終，但未到極證涅槃之前，云何名為乾慧之地？四十四心，即十信、十住、十行、十回向、四加行也。《楞嚴》十信，與他經不同，因開初住為十信也。況後初住，明言發此十心，又云十用涉入，圓成一心也。至何漸次，得修行目：此二句應在三摩提下，後再接未到涅槃，云何名為乾慧，與下正文，次序方合。漸次即三漸次：一者修習，除其助因；二者真修，刳其正性；三者增進，違其現業。得修行目者：即辦道之眼目也。詣何方所者：以十地地地斷障，地地證真，各有方所分劑，不相踰越，名為深入十地之中；云何修習，進斷生相無明，名為等覺菩薩？</p>
<LNSP></LNSP>
<p class=VERSE>作是語已。五體投地，大眾一心，佇佛慈音，瞪瞢瞻仰。</p>
<LNSP></LNSP>
<p class=TEXT>作是語已，五體投地者：請法之誠，五體並投於地。大眾一心，佇佛慈音者：大眾多人一心，佇待如來慈悲法音。瞪瞢瞻仰者：兩目直視於佛，瞻仰待教也。<kpDone>初阿難謝教請位竟。</kpDone></p>
<LNSP></LNSP>
<p class=KEPAN>庚二　如來對示緣起</p>
<LNSP></LNSP>
<p class=TEXT>染淨二緣，皆由心起。心迷，則依本覺，而起不覺，即染緣起，遍成十二類生，輪迴諸趣。心悟，則依不覺，而起始覺，即淨緣起，上歷五十五位，究竟涅槃。</p>
<LNSP></LNSP>
<p class=KEPAN>此科即分為四：辛初　如來許說大眾承聽　二　所依真如為諸法源　三　示染緣起遍成輪迴　四　示淨緣起歷成諸位　今初</p>
<LNSP></LNSP>
<p class=VERSE>爾時世尊，讚阿難言：善哉善哉！汝等乃能，普為大眾，及諸末世，一切眾生，修三摩地，求大乘者，從於凡夫，終大涅槃，懸示無上正修行路。汝今諦聽，當為汝說。阿難大眾，合掌刳心，默然受教。</p>
<LNSP></LNSP>
<p class=TEXT>重讚阿難言，善哉，善哉者：一讚其自己，得正熏修；二復為大眾，及末世眾生，發利他心。凡修楞嚴正定，求大乘者，如前云，汝等若欲捐捨聲聞，修菩薩乘，入佛知見，始從凡夫，由三漸次，終至妙覺，大涅槃果海，其間經歷，所有五十五位，真菩提路。願其預先，懸為指示，無上菩提，正修行路；三漸是凡，涅槃果海是聖，而非是路，正令現未，修正定者，中中流入。從始洎終，中間永無諸委曲相，汝今諦實而聽，當為汝說。阿難與諸大眾，合掌刳心：刳剔去也，如刳木為舟，剔去其實，而虛其中也。即刳剔緣慮分別之心，一念不生，默然領受教法矣！<kpDone>初如來許說大眾承聽竟。</kpDone></p>
<LNSP></LNSP>
<p class=KEPAN>辛二　所依真如為諸法源</p>
<LNSP></LNSP>
<p class=VERSE>佛言：阿難當知，妙性圓明，離諸名相，本來無有，世界、眾生。</p>
<LNSP></LNSP>
<p class=TEXT>此舉所依之真，要阿難起智觀察。真如為染淨諸法所依之源，而不為諸法所變，以真如具有不變、隨緣二義故。當知真如界內，絕生佛之假名，離染淨之諸相。妙性圓明：即妙真如性，圓滿十虛，明照無二，彌滿清淨，中不容他。其體本來離諸名相，名言未立，相狀未彰，豈有世界眾生，種種名相之可得？如四科總文云：性真常中，求於去來迷悟生死，了無所得。亦如六祖所云：本來無一物，何處惹塵埃。此說真如門，下說生滅門。</p>
<LNSP></LNSP>
<p class=VERSE>因妄有生，因生有滅，生滅名妄。</p>
<LNSP></LNSP>
<p class=TEXT>上約其體，清淨不變，下約其用，隨緣自在。隨迷悟緣，循染淨業，故有生佛之名相。此三句，略示染緣起。因妄，即因最初一念無明妄動，此生相無明，而為諸妄之根源。有生者，即三細俄興，六麤競作，遂有無情之世界發生，有情之眾生受生。因有妄生，必有妄滅，生非真生，滅非真滅。故曰生滅皆名為妄。故有二種顛倒，乃至十二類生。此依染緣起，而立眾生世界之名相也。</p>
<LNSP></LNSP>
<p class=VERSE>滅妄名真，是稱如來，無上菩提，及大涅槃，二轉依號。</p>
<LNSP></LNSP>
<p class=TEXT>此略示淨緣起。由知生滅名妄，乃欲滅妄，方名為真，遂乃發心修行，故有三漸次，五十五位，正修行路，直趣妙覺果海，是稱如來；此依淨緣起，而立菩提涅槃之名相也。無上菩提：佛之智果，乃轉煩惱而成；大涅槃：佛之斷果，乃轉生死而得。是知煩惱生死，菩提涅槃，乃生佛迷悟，輾轉相依，二種名號而已。故曰二轉依號，亦非實有體性，即所謂涅槃生死等空華是也。<kpDone>二所依真如為諸法源竟。</kpDone></p>
<LNSP></LNSP>
<p class=KEPAN>辛三　示染緣起遍成輪迴　分二　壬初　勸識二倒　二　別明二倒　今初</p>
<LNSP></LNSP>
<p class=VERSE>阿難！汝今欲修，真三摩地，直詣如來大涅槃者。先當識此眾生、世界，二顛倒因。顛倒不生，斯則如來真三摩地。</p>
<LNSP></LNSP>
<p class=TEXT>此明須識二倒之因。故呼阿難而告之曰：汝今欲修真三摩地者，但向耳門，反聞照性，即是首楞嚴王，如幻三摩提，全性起修，全修在性，故名為真。由耳門下手，可以直詣<ail>往也到也</ail>如來大涅槃。從因至果，中間經歷，五十五位，真菩提路，不落支歧。故此耳門，即十方婆伽梵，一路涅槃門也。欲修此門，先當識此眾生、世界，二種顛倒，生起之因。此世界，是有情世界<ail>即十二類生</ail>，非器世界也。二顛倒因：即有情世界，有情眾生，分之為二，皆由最初一念顛倒，以為生起之因；倘若一念不生，即顛倒不生，斯則如來真三摩地。即所謂狂心若歇，歇即菩提，勝淨明心，本週法界，不從人得。<kpDone>初勸識二倒竟。</kpDone></p>
<LNSP></LNSP>
<p class=KEPAN>壬二　別明二倒　分二　癸初　明眾生顛倒　二　明世界顛倒　癸初分三子初　從真起妄　二　迷本難復　三　成業感果　今初</p>
<LNSP></LNSP>
<p class=VERSE>阿難！云何名為眾生顛倒？阿難！由性明心，性明圓故，因明發性，性妄見生，從畢竟無，成究竟有。</p>
<LNSP></LNSP>
<p class=TEXT>此明真如隨染緣，從真起妄。初句徵問，下釋顛倒之因。由性覺妙明之真心，性本自明，圓照法界，此依性明體中，圓具十法界之故。下起隨緣妄用。因明發性者：因妄加明於覺體之上，遂發生業識之性，此句即性覺必明，因明立所。明即能明之無明，性即所生之業相；亦即論云：依不覺故心動即業相。性妄見生者：業識之性，由無明力，轉本有之智光，為能見之妄見生焉；即所既妄立，生汝妄能，亦即論云：依動故能見<ail>即轉相</ail>。從畢竟無，成究竟有者：從畢竟無名無相之中，由妄見故，遂成究竟有相之境界，即無同異中，熾然成異；亦即論云：依能見故，境界妄現<ail>即現相</ail>。此妄相，惟以一念無明，虛妄而有也。</p>
<LNSP></LNSP>
<p class=VERSE>此有所有，非因所因，住所住相，了無根本。本此無住，建立世界，及諸眾生。</p>
<LNSP></LNSP>
<p class=TEXT>首句，此有：即能有之無明；所有：即三細之諸相。二句，因者依也，無明為能有，似是所依，以能為三細諸相所依故；三細諸相為所有，似是能依，以依無明有故。其實無明，非真所依，諸相，非真能依，故曰：非因所因；以無明無自體故。住所住相者：以眾生為能住，無明為所住，既所住之無明本空，而能住之眾生，豈得實有哉？故曰：了無根本；以二皆虛妄故也。</p>
<LNSP></LNSP>
<p class=TEXT>本此無住，建立世界，及諸眾生者：承上眾生世界，既同一虛妄，則惟有性覺妙明之真心耳。此心為無住本，不但為眾生之本，而山河大地之世界，及與一切之眾生，皆依之而得建立也。若是，生先界後，方是說有情世間，今界先生後，方是說器界世間。本科唯明眾生顛倒，世界二字，但順便帶言而已。<kpDone>初從真起妄竟。</kpDone></p>
<LNSP></LNSP>
<p class=KEPAN>子二　迷本難復</p>
<LNSP></LNSP>
<p class=VERSE>迷本圓明，是生虛妄。妄性無體，非有所依。</p>
<LNSP></LNSP>
<p class=TEXT>《正脈》云：妄業不能虧曰本圓，妄惑不能蔽曰本明，此本圓明，即不變之性體。眾生特為迷此不變之性體，是生虛妄之惑業。而追窮妄性無體，亦無依據，總言真不變，而妄本空也。然妄既本空，則妄無可離；真既不變，則真無可復矣！圓頓行人，但要知真不變，達妄本空足矣！真不變則不須復，妄本空則不須離。如《圓覺》云：知幻即離，離幻即覺。一念回光，便同本得。</p>
<LNSP></LNSP>
<p class=VERSE>將欲復真，欲真已非；真真如性，非真求復，宛成非相。</p>
<LNSP></LNSP>
<p class=TEXT>首句，若久處輪迴，心生疲厭，將欲離妄復真，有欲復真，已非真真如性矣！前云：菩提心生，生滅心滅，此亦生滅。以一真之性，不容起見，舉心即錯，動念即乖。如張拙《悟道偈》云：斷除妄想重增病，趣向真如亦是邪。非真求復，宛成非相者：非真，即生滅妄心也，以生滅之心，求復真常之性，則真常亦成生滅矣。即前頌云：言妄顯諸真，妄真同二妄，故曰：宛成非相；非相即妄也。以妄心起妄見，如《圓覺》云：未出輪迴，而辨圓覺，彼圓覺性，即同流轉。如雲駛月運，舟行岸移矣。<kpDone>二迷本難復竟。</kpDone></p>
<LNSP></LNSP>
<p class=KEPAN>子三　成業感果</p>
<LNSP></LNSP>
<p class=VERSE>非生、非住、非心、非法，展轉發生，生力發明。熏以成業。同業相感，因有感業，相滅相生，由是故有，眾生顛倒。</p>
<LNSP></LNSP>
<p class=TEXT>此明無明屬生相，業識屬住相，見分屬心相，相分屬法相，一一非真，故曰非生非住，非心非法，皆是虛妄。然妄上加妄，故曰展轉發生。此句雙貫上下，上則無明生三細，下則境界長六麤，由法相引起智相、相續相、執取相、計名字相。生力發明者：發明即顯著義，以展轉發生之力，漸漸顯著，生起七轉識之麤相，則諸惑備矣！熏以成業者：諸惑熏習，能成諸業，即起業相。同業相感，即業繫苦相。因彼業同，乃得相感潤生之惑；於父母有緣處，正當交遘之時，見有明相發現，此即見明色發，明見想成，異見成憎，同想成愛。父母感子女，以受生應之；子女感父母，以生身應之。因有相感之業、會合則中陰之相滅，胎中後陰之相生，由是在胎十月，出胎成人，故有眾生顛倒之相。<kpDone>初明眾生顛倒竟。</kpDone></p>
<LNSP></LNSP>
<p class=KEPAN>癸二　明世界顛倒　分三　子初　釋世界之名　二　示熏變之相　三　辯輪迴之狀　今初</p>
<LNSP></LNSP>
<p class=VERSE>阿難！云何名為世界顛倒？是有所有，分段妄生，因此界立，非因所因，無住所住，遷流不住，因此世成。三世四方，和合相涉，變化眾生，成十二類。</p>
<LNSP></LNSP>
<p class=TEXT>此別明世界顛倒，屬有情之世界，亦從真起妄。初句徵問，下釋顛倒之因。應同上科，由性明心，性明圓故，因明發性，性妄見生，從畢竟無，成究竟有，下接是有所有。此略而不敘者，因此世界，即眾生身中之世界，故以前妄因，雙貫此文，可不重敘，以是有所有，接成究竟下自明。是有：指能有之無明；所有：指眾生之根身，由無明妄力，攬塵結根，所以分段之妄身生焉。因此虛妄，前後左右之界相成立，究其所以，積妄相成故也。</p>
<LNSP></LNSP>
<p class=TEXT>非因所因，無住所住者：無明本空，非是真因，而為世界所因；世界亦空，本來無住，而有所住之相，皆由眾生，妄執四大為身，從始洎終，念念生滅，所以過、現、未來，遷流不住，因此虛妄，而三世成矣。三世四方，和合相涉者：以三世涉入四方，四方各有三世，則四三成十二；以四方涉入三世，三世各有四方，則三四亦成十二；方世和合，即前云：身中貿遷，世界相涉。不思議熏，不思議變，故變化眾生，亦應其數，成十二類。是知十二類生，皆由一念無明，妄心之所熏變也。<kpDone>初釋世界之名竟。</kpDone></p>
<LNSP></LNSP>
<p class=KEPAN>子二　示熏變之相</p>
<LNSP></LNSP>
<p class=VERSE>是故世界，因動有聲，因聲有色，因色有香，因香有觸，因觸有味，因味知法。六亂妄想，成業性故，十二區分，由此輪轉，</p>
<LNSP></LNSP>
<p class=TEXT>此正示熏變之相，是由無明妄力之故，則有世界妄生。推原其故，因無明風動，動則有聲，故曰因動有聲。因此動念習氣熏變，故有狂華，於湛精明，無因亂起，無而忽有，故曰因聲有色。因此色境，返熏妄心，故曰因色有香。以香有能熏之義。因此返熏氣分，令心觸境，故曰因香有觸；觸即對也。因此心境相觸，而生愛著，故曰因觸有味；以味即愛著之義。因此綿愛味著，攬為法塵，故曰因味知法。觀知字屬意根，以後例前，必有聞聲見色等義。此總顯一念妄想，由習氣內熏，發為六塵，塵必對根，根塵相對，識生其中。六亂妄想，熏成業性：業性，即十二顛倒，以為十二類生，受生之因。業因既成，業果必隨，故感十二區分，受生之果。所謂熏以成業，業必感果。由此輪轉諸趣，生死不休，豈不可畏哉！</p>
<LNSP></LNSP>
<p class=VERSE>是故世間。聲、香、味、觸，窮十二變。為一旋復。</p>
<LNSP></LNSP>
<p class=TEXT>此明循塵旋復，是依因感果之故。世間聲、香、味、觸，略舉四塵，仍具六塵。窮十二變，為一旋復，當作二釋：一如一聲塵，類之不同，對類變化，卵生聲，胎生聲，乃至非無想聲，色等諸塵，亦復如是，窮十二變為一週，旋復即輪迴義，亦十二類生，類類具十二顛倒，依最重者先感報，如想重，先感卵生果報。如是一一顛倒，依業種，先後成熟，先後感報，窮十二變，為一次旋復，再起第二旋復。然必約六塵變化者，以六塵為造業之緣，業性為輪迴之因。因緣和合，虛妄有生，輪迴不息，故類生所以常有也。<kpDone>二示熏變之相竟。</kpDone></p>
<LNSP></LNSP>
<p class=KEPAN>子三　辨輪迴之狀　分二　丑初　列類生之名　二　示類生之果　今初</p>
<LNSP></LNSP>
<p class=VERSE>乘此輪轉，顛倒相故，是有世界，卵生、胎生、濕生、化生、有色、無色、有想、無想、若非有色、若非無色、若非有想、若非無想。</p>
<LNSP></LNSP>
<p class=TEXT>此顯染緣起，而遍成輪迴。如能返迷歸悟，則可成淨緣起，而上歷聖位。茲約迷位。乘此輪轉：乃有世界顛倒亦成十二類之故，此不獨惑現併由業招。若無十二顛倒，則惑不起業不作，十二輪轉，何自而來？是有世界：即十二類有情世界。下列其名，每以四生為一聚、三四十二，不出情想合離，更相變易。卵因想生，想性輕舉，故多能飛。胎因情有，情性沉重，故不離地。濕以合感，乃以業力，合濕成形。化以離應，但以業力，離異脫蛻。此四生以具緣多少，而為次第。卵生具四緣，父緣、母緣、自己業緣、與父母合，再加煖緣，而得受生。胎生具三緣與上同，不必煖緣。濕生二緣，怛以業緣合濕，而得陽光煖相之緣，即便得生。化生只要業緣，厭故喜新，便得脫蛻。</p>
<LNSP></LNSP>
<p class=TEXT>下八生，有色、無色、有想、無想、為一聚；非有色、非無色、非有想、非無想、為一聚。《灌頂》云：有色情而合，是休咎精明；無色情而離，是空散銷沉；有想想而合，是鬼神精靈；無想想而離，是土木金石；非有色情離而合，是水母等；非無色情合而離，是咒詛厭生；非有想想離而合，是蒲盧等；非無想想合而離，是土梟破鏡等。此且總標，下詳其相。<kpDone>初列類生之名竟。</kpDone></p>
<LNSP></LNSP>
<p class=KEPAN>丑二　示類生之果　分二　寅初　別列類生　二　勒成名數</p>
<LNSP></LNSP>
<p class=TEXT>此十二類中，一一皆云，因世界者，以前文，世界顛倒文中云：三世四方，和合相涉，變化眾生，成十二類。正明皆由世界顛倒，虛妄有生也。共有十二顛倒、十二亂想。下文云：一一類中，各各具足，十二顛倒。又云：具足虛妄亂想，今每一類中，乃從重者，感報受生，非只此一種顛倒亂想也。此科即分十二。</p>
<LNSP></LNSP>
<p class=KEPAN>卯初　卵生</p>
<LNSP></LNSP>
<p class=VERSE>阿難！由因世界，虛妄輪迴，動顛倒故，和合氣成，八萬四千，飛沉亂想。如是故有，卵羯邏藍，流轉國土，魚、鳥、龜、蛇，其類充塞。</p>
<LNSP></LNSP>
<p class=TEXT>此卵生一類，由因世界顛倒，虛妄有生。卵惟想生，虛妄即是想，由虛妄想，展轉不息，故成輪迴性。動顛倒屬惑，以想性輕舉為動，與不動真心相背，是名顛倒之惑，有惑必定起業。</p>
<LNSP></LNSP>
<p class=TEXT>和合氣成，八萬四千，飛沉亂想：此依惑起業。卵以氣交，如雄鳴上風，雌鳴下風，故名和合，氣即業也。八萬四千：按塵勞之數。氣有剛柔，剛者成飛揚之亂想，柔者成沉滯之亂想。</p>
<LNSP></LNSP>
<p class=TEXT>如是故有，卵羯邏藍，流轉國土：此依業受報之相。如是，指上惑業為因；故有，即有因有果。卵羯邏藍：此云凝滑，在胎初位，胎卵未分之相，即所感之果，傳流展轉，遍諸國土。魚、鳥、龜、蛇：此出本類之名；氣剛飛揚者為鳥，氣柔沉滯者為魚等；其類充塞，極言其多也。</p>
<LNSP></LNSP>
<p class=KEPAN>卯二　胎生</p>
<LNSP></LNSP>
<p class=VERSE>由因世界，雜染輪迴，欲顛倒故，和合滋成，八萬四千，橫豎亂想。如是故有，胎遏蒲曇，流轉國土，人、畜、龍、仙，其類充塞。</p>
<LNSP></LNSP>
<p class=TEXT>此胎生一類，亦因世界顛倒，虛妄有生。胎因情有，雜染即是情，由是雜染愛情，展轉不息，故成輪迴性。欲顛倒屬惑，以色貪戀愛為欲，與清淨真心相背，是名顛倒之惑，有惑必定起業。和合滋成，八萬四千，橫豎亂想：此依惑起業；胎以精交，故名和合滋成。滋即精交滋潤，即業也。八萬四千，亦按塵勞之數。情有偏正，豎者為正，成人仙之亂想；橫者為偏，成龍畜之亂想。如是故有，胎遏蒲曇，流轉國土：此依業受報之相。如是，指上惑業為因；故有，即有因有果。胎遏蒲曇，此云皰，在胎二七，胎卵漸分之相。即所感之果，傳流展轉，遍諸國土。人畜龍仙：此出本類之名。情正而豎立者，為人仙；情偏而橫行者，為龍畜，其類充塞。</p>
<LNSP></LNSP>
<p class=KEPAN>卯三　濕生</p>
<LNSP></LNSP>
<p class=VERSE>由因世界，執著輪迴，趣顛倒故，和合煖成，八萬四千，翻覆亂想。如是故有，濕相蔽局屍，流轉國土。含蠢軟動，其類充塞。</p>
<LNSP></LNSP>
<p class=TEXT>此濕生一類，由因世界顛倒，虛妄有生。濕以合感，執著即合也。由是執情貪著，展轉不息，故成輪迴性。趣顛倒屬惑，以趨勢附利為趣，與湛寂真心相背，是名顛倒之惑，有惑必定起業。和合煖成，八萬四千，翻覆亂想：此依惑起業，濕以聞香趨附，藉陽氣而生，故名和合煖成，即業也。趨勢之輩，惟利是圖，翻覆無定，故曰翻覆亂想。如是故有，濕相蔽尸，流轉國土：此依業受報之相。如是：指上惑業為因；故有：即有因有果。濕相蔽尸：此云軟肉，即濕生初相。既不入胎，故無前二位。即所感之果，傅流展轉，遍諸國土。含蠢蝡動，此出本類之名，覆為含蠢，翻為蝡動，其類充塞。</p>
<LNSP></LNSP>
<p class=KEPAN>卯四　化生</p>
<LNSP></LNSP>
<p class=VERSE>由因世界，變易輪迴，假顛倒故，和合觸成，八萬四千，新故亂想。如是故有，化相羯南，流轉國土。轉蛻飛行，其類充塞。</p>
<LNSP></LNSP>
<p class=TEXT>此化生一類，由因世界顛倒，虛妄有生。化以離應，變易、即離也。由是變故易新，展轉不息，故成輪迴性。假顛倒屬惑，以假託因依為假，與不變真如相背，是名顛倒之惑，有惑必定起業。和合觸成，八萬四千，新故亂想：此依惑起業，觸以觸類而變，朝秦暮楚。愛此忘彼，故名和合觸成，即業也。隨情任意，厭故喜新，是為新故亂想。如是故有，化相羯南，流轉國土：此依業受報之相。如是：指上惑業為因；故有：即有因有果。化相羯南：此云硬肉，以蛻即成質，故無蝡相。自此以下，皆曰羯南，以是諸類通稱也。此即所感之果。傳流展轉，遍諸國土。轉蛻飛行：即脫故成新，此出本類之名，如蠶化為蛾，脫行為飛；雀化為蛤，脫飛為潛等，皆屬轉變，其類充塞。天、獄鬼等，亦皆化生，中陰趣果，速疾無難。</p>
<LNSP></LNSP>
<p class=KEPAN>卯五　有色</p>
<LNSP></LNSP>
<p class=VERSE>由因世界，留礙輪迴，障顛倒故，和合著成，八萬四千，精耀亂想。如是故有，色相羯南，流轉國土。休咎精明，其類充塞。</p>
<LNSP></LNSP>
<p class=TEXT>此有色一類，由因世界顛倒，虛妄有生。色乃色質，性非通明，是為留礙，遂事日月水火，為求光明色相，展轉不息，故成輪迴性。障顛倒屬惑，以其障礙難通，堅執求明，與妙明真性相背，是名顛倒之惑。和合著成，八萬四千，精耀亂想：此依惑起業。著即顯著，或服日月之精華，或事星辰為父母，以求感格，而獲光明，故名和合著成，即業也。想托彼之光華，成己之精耀，是為精耀亂想。如是故有，色相羯南，流轉國土：此依業受報之相。如是：指上惑業為因；故有：即有因有果。色相羯南，流轉國土。休咎精明：此出本類之名，或為日月之精華，或作星辰之明耀。吉者曰休徵，凶者曰咎徵。在物而為螢火蚌珠，其類充塞。</p>
<LNSP></LNSP>
<p class=KEPAN>卯六　無色</p>
<LNSP></LNSP>
<p class=VERSE>由因世界，銷散輪迴，惑顛倒故，和合暗成，八萬四千，陰隱亂想，如是故有，無色羯南，流轉國土，空散銷沉，其類充塞。</p>
<LNSP></LNSP>
<p class=TEXT>此無色一類，由因世界顛倒，虛妄有生。無色，乃滅色歸空，是為銷散。展轉不息，故成輪迴性。惑顛倒屬惑，以色身障礙為患。有欲銷礙入空，與性色真空相背，是名顛倒之惑。和合暗成，八萬四千，陰隱亂想：此依惑起業。暗即晦昧心靈，幽潛神識，故名和合暗成，即業也。思欲滅色，暗昧陰隱，是為陰隱亂想。如是故有，無色羯南，流轉國土：此依業感報之相。如是：指上惑業為因；故有：即有因有果。無色羯南，流轉國土：此類既是無色，何謂羯南？以雖無業果色，不妨依定果色立名也。空散銷沉：對四空天說，空指空處，滅色歸空故；散指識處，遍緣散亂故；銷指無所有處，銷除七轉識故；沉指非非想處，沉淪空海故。以至舜若多神，旋風魃鬼等，皆無色攝，其類充塞。</p>
<LNSP></LNSP>
<p class=KEPAN>卯七　有想</p>
<LNSP></LNSP>
<p class=VERSE>由因世界，罔象輪迴，影顛倒故，和合憶成，八萬四千，潛結亂想。如是故有，想相羯南，流轉國土，神鬼精靈，其類充塞。</p>
<LNSP></LNSP>
<p class=TEXT>此名有想一類，謂但有想心，而無實色。罔象者：若有若無，彷彿不實。緣想不息，故成輪迴性。影顛倒屬惑，謬執影像，邪妄失真，與法身實相相背，是名顛倒之惑。和合憶成，八萬四千，潛結亂想：此依惑起業。憶即愛念憶想，然後托陰，故名和合憶成，即業也。如此世間，志慕靈通，潛神聖蹟，結想狀貌，是為潛結亂想。如是故有，想相羯南，流轉國土：此依業感報之相。神鬼精靈者：神鬼，如嶽瀆城隍，魑、魅、魍、魎；精靈，如山、海、風精，祠廟土地等，其類充塞。</p>
<LNSP></LNSP>
<p class=KEPAN>卯八　無想</p>
<LNSP></LNSP>
<p class=VERSE>由因世界，愚鈍輪迴，癡顛倒故，和合頑成，八萬四千，枯 槁亂想。如是故有，無想羯南，流轉國土，精神化為土、木、金、石，其類充塞。</p>
<LNSP></LNSP>
<p class=TEXT>此無想一類，謂但有色，而無思想。愚昧暗鈍，毀棄聰明，屏除知識，展轉不息，故成輪迴性。癡顛倒屬惑，癡迷無智，謬計無情有命，金石堅牢，與妙明真心相背，是顛倒之惑。和合頑成，八萬四千，枯槁亂想：此依惑起業。冥頑無知，以無想為真修，將愚頑為至道，於無知覺處，妄生和合，故名頑成，即業也。念若死灰，心同槁木，是為枯槁亂想。如是故有，無想羯南，流轉國土：此依業感報之相。但有頑礙之色，而無思想之念，故有精化土木，神為金石，華表生精，望夫成石之類，充塞世界。當知此等，癡心凝結，但以頑念，化作頑物，如木枯槁，根性尚在。頑念力銷，依然流轉，如枯木逢春，依舊發芽，無想報盡入輪，亦此類攝。</p>
<LNSP></LNSP>
<p class=KEPAN>卯九　非有色</p>
<LNSP></LNSP>
<p class=VERSE>由因世界，相待輪迴，偽顛倒故，和合染成，八萬四千，因依亂想。如是故有，非有色相，成色羯南，流轉國土。諸水母等，以蝦為目，其類充塞。</p>
<LNSP></LNSP>
<p class=TEXT>此非有色一類，謂本非有色，藉物以成色。互相假待，展轉不休，故有輪迴。偽顛倒屬惑，以虛偽為心，假託形勢，與真如實際相背，是顛倒之惑。和合染成，八萬四千，因依亂想：此依惑起業，迷昧天真，假藉浮偽，任運耽染，依附成形，故名和合染成，即業也。此如世間倚權藉勢，屈己從他，是為因依亂想。如是故有，非有色相，成色羯南，流轉國土：此依業感報之相。本來非色相，假借外物，成己之色，不能自用，待物有用。諸水母等，以水沫成身，體如荳粉，狀類裀褥，則非無色，以蝦為目，待他有用，不能自全，故非有色。又水母因蝦而得行，蝦因水母而有托，遞互因依；蟯蛔依人，亦此類攝。</p>
<LNSP></LNSP>
<p class=KEPAN>卯十　非無色</p>
<LNSP></LNSP>
<p class=VERSE>由因世界，相引輪迴，性顛倒故，和合咒成，八萬四千，呼召亂想，由是故有，非無色相，無色羯南，流轉國土，咒咀厭生。其類充塞。</p>
<LNSP></LNSP>
<p class=TEXT>此非無色一類。謂本非有色，因聲呼召，引發神識，則非無色相，引之不已，故有輪迴。性顛倒屬惑，以迷惑自性，因隨符咒調遣，與不動真如相背，是顛倒之惑。和合咒成，八萬四千，呼召亂想：此依惑起業。多由邪咒呼召，而顯靈異，故名和合咒成，即業也。此如人間，不明正理，互相誘引，乃隨呼召，聽令從命，是為呼召亂想。由是故有，非無色相，無色羯南，流轉國土：此依業感報之相。故有隨咒咀而靈異者，稱仙稱道；隨厭禱而作祟者，為妖為怪，斯皆邪物，聽人驅役，報吉談凶；如乩壇樟柳鬼等，其類充塞。</p>
<LNSP></LNSP>
<p class=KEPAN>卯十一　非有想</p>
<LNSP></LNSP>
<p class=VERSE>由因世界，合妄輪迴，罔顛倒故，和合異成，八萬四千，回互亂想。如是故有，非有想相，成想羯南，流轉國土。彼蒲盧等，異質相成，其類充塞。</p>
<LNSP></LNSP>
<p class=TEXT>此非有想一類。謂非同卵生，想中傳命者，乃二妄相合，展轉互取，故有輪迴。罔顛倒屬惑，以性情罔昧，與圓明妙性相背，是為顛倒之惑。和合異成，八萬四千，回互亂想：此依惑起業。異者，將他作自，取異為同，故名和合異成，即業也。此如世間，背親向義，謬襲他宗，納彼從我，相承繼嗣，本無有子，乃稱有子，本非是父，竟認為父，同異難分。彼此回互，是為回互亂想。如是故有，非有想相，成想羯南，流轉國土：此依業感果之相。非有想相，成想羯南者：謂彼此異質，本非有想，欲成其相，但以二妄相合，竟成其想，流轉國土。彼蒲盧等，異質相成者：蒲盧，亦名踝贏，細腰蜂也。《詩經》云：螟蛉有子，蜾蠃負之。螟蛉青桑蟲，蜾蠃運泥作房，負桑蟲納其中，咒祝曰：類我類我，七日化為其子。桑蟲本非有想，欲成蜾蠃之相，因其咒故，遂成其想，是為異質相成。此皆好為誣罔誘取他人財物，納為己有之報，其類充塞。</p>
<LNSP></LNSP>
<p class=KEPAN>卯十二　非無想</p>
<LNSP></LNSP>
<p class=VERSE>由因世界，怨<ail>平聲</ail>害輪迴，殺顛倒故，和合怪成，八萬四千，食父母想。如是故有，非無想相，無想羯南，流轉國土。如土梟等，附塊為兒，及破鏡鳥，以毒樹果，抱為其子。子成父母皆遭其食，其類充塞。</p>
<LNSP></LNSP>
<p class=TEXT>此非無想一類。原為懷怨抱恨，圖害而來，怨結莫釋，故有輪迴。殺顛倒屬惑，殺心不止，殺業俱生，反托至親之父子，而行至怨之殺害，與慈悲忍辱之理相背，是顛倒之惑。和合怪成，八萬四千，食父母想：此依惑起業。怪者，怪誕，出人意外，罕見罕聞之事。父母至親，竟敢吞食，逆天背理，滅倫亂常，故名和合怪成，食父母想，即業也。如是故有，非無想相，無想羯南，流轉國土：此依因感果之相，必由前世受人至恩至愛，反而負恩讎害，怨對相值，報此仇恨，故有此生，非無想相，無想羯南者：初抱為其子，非無恩愛之想，後父母竟遭其食，恩愛斷絕，是為無想。出乎意外，流轉國土，如土梟等，附土塊以為兒，及破鏡鳥，以毒樹果，抱為其子，子成父母皆遭其食，此雖報怨，實屬逆罪。按《史記孝武本紀》云：祠黃帝用一梟，一破鏡。孟康註曰：梟鳥名食母，破鏡獸名食父。黃帝欲絕其類，使百祠皆用之。今云破鏡鳥，恐譯人之誤。《述異記》云：破鏡狀如虎豹而小，始生還食其母，此興孟康註，食父食母，又一不同也，錄以待考。<kpDone>初別列類生竟。</kpDone></p>
<LNSP></LNSP>
<p class=KEPAN>寅二　勒成名數</p>
<LNSP></LNSP>
<p class=VERSE>是名眾生，十二種類。</p>
<LNSP></LNSP>
<p class=KEPAN>辛初　示染緣起遍成輪迴竟</p>
<LNSP></LNSP>
<p class="TEXT volend">大佛頂首楞嚴經正文卷第七終</p>
<LNSP></LNSP>
<p class=KEPAN>辛二　示淨緣起歷成諸位　分四　壬初　正答因果諸位　二　結顯清淨脩法　三　推重初心勸進　四　判決邪正令解　壬初分十　癸初　漸次三位　二　乾慧一位　三　十信十位　四　十住十位　五　十行十位　六　十向十位　七　四加四位　八　十地十位　九　等覺一位　十　妙覺一位　癸初分三　子初　結前開後　二　立位翻染　三　示所立位　今初</p>
<LNSP></LNSP>
<p class=VERSE>阿難！如是眾生，一一類中，亦各各具十二顛倒。猶如捏目，亂華發生。</p>
<LNSP></LNSP>
<p class=TEXT>此明真如不變之體，能隨緣成染成淨。前約無明熏真如，而成染用，為顛倒十二類生；此約真如熏無明，而成淨用，為單複六十聖位。故呼阿難，而告之曰：如是十二類眾生，一一類中，亦各各具十二顛倒，此即互具也。以類生之眾生，心中妄種皆具，一則現起，名事造，餘則冥伏，名理具。總括種現互具，應有一百四十四顛倒。猶如捏目，亂華發生者：此舉喻顯妄，以真心喻目；一念妄動喻捏目；亂華發生，喻十二類生，各互具顛倒。然清淨目觀晴明空，本無空華，因捏成有，放手元真。</p>
<LNSP></LNSP>
<p class=VERSE>顛倒妙圓，真淨明心，具足如斯，虛妄亂想。</p>
<LNSP></LNSP>
<p class=TEXT>顛倒二字，指喻中虛妄種現，一百四十四顛倒，但由一心本真，故即具足眾妄。妙，指不變之體；圓，指隨緣之用。雖隨緣而不變，曰真淨，雖不變而隨緣曰真明，此全體大用。本來妙圓真心，合喻中目字，顛倒，即是一念妄動，合喻中捏字。具足如斯，虛妄亂想者：由一念妄動，本無實體，雖無體本空，而迷位現有，故曰具足如斯，虛妄亂想；合喻中亂華發生。是則無邊生死，畢竟妄想元空，而淨明真心，體本自若；則返妄歸真，轉凡成聖，復何難哉？<kpDone>初結前開後竟。</kpDone></p>
<LNSP></LNSP>
<p class=KEPAN>子二　立位翻染</p>
<LNSP></LNSP>
<p class=VERSE>汝今修證，佛三摩地，於是本因，元所亂想，立三漸次，方得除滅。</p>
<LNSP></LNSP>
<p class=TEXT>此法說。云：汝今要得真修實證，五十五位，直至妙覺，究竟成佛。所得之妙三摩地者，亦是不難之事。三摩地：指耳根三昧，圓教初住，分修分證。位位有果有因，有因有果；前位修因，此位證果；此位復修因，後位復證果。至此無功用道，中中流入，妙覺果海，為滿修滿證。《正脈》科為正答因果諸位。此云因果，有縱有奪，若縱之，則前前皆為後後之因，後後俱為前前之果；若奪之，則惟佛為果，而等覺以前皆因也。故知舊註於此判證，而不言修，非為確論矣！於是本因者：指最初一念妄動，為本來諸妄之因，如前文喻捏。元所亂想者：於本來所起之顛倒亂想，種現互具，如前亂華發生，空元無華，因捏妄現，所現非實。而顛倒妄想所起之處，究竟不離真常之心，故於此建立三種漸次，方得妄想銷除，顛倒殞滅，翻染成淨，則諸聖位，亦從此成立。不是說三漸次位，盡能除滅，必三漸次後，歷位修斷，方得種習俱盡耳。</p>
<LNSP></LNSP>
<p class=VERSE>如淨器中，除去毒蜜，以諸湯水，並雜灰香，洗滌其器，後貯甘露。</p>
<LNSP></LNSP>
<p class=TEXT>淨器者：本元淨之器，喻根中所具，不生不滅，如來藏性，清淨本然，全體大用也。除去毒蜜者：喻除助因、刳正性、違現業也。湯水，喻圓通中定。灰香，喻圓通中慧。洗滌其器者：喻毒蜜雖除，氣息尚在，必以定慧洗滌，種習俱盡，然後方可貯甘露也。淨器雖盛毒蜜，其體本來不變，故除毒洗滌，堪貯甘露；喻佛果清淨心中，堪承最上法味也。<kpDone>二立位翻染竟。</kpDone></p>
<LNSP></LNSP>
<p class=KEPAN>子三　示所立位　分二　丑初　徵起列名　二　別釋其相　今初</p>
<LNSP></LNSP>
<p class=VERSE>云何名為三種漸次：一者修習，除其助因；二者真修，刳其正性；三者增進，違其現業。</p>
<LNSP></LNSP>
<p class=TEXT>前二句徵起，後乃列名。此總標三種漸次者，正明修三摩地，入道之先鋒也。列名中六句，皆上修下斷意。謂第一欲修習耳根圓通，必要先除助因。助因者：五辛乃助惡之因。第二欲決定真修者：必要先刳正性。正性者：淫、殺、盜、妄，正是性業之罪，當要刳而空之。第三欲增進聖位者：必要先違現業，現業者，以根奔塵，為現在惑業，又感將來生死苦報，當要違而離之。然此三者，前二惟戒，均屬助行，後一定慧，乃為正修。所以從凡至聖，從因至果，莫不皆依正助熏修。則知三漸次，為能增進，五十五位，為所增進。故後結云：如是則以三增進故，善能成就五十五位真菩提路者是也。<kpDone>初徵起列名竟。</kpDone></p>
<LNSP></LNSP>
<p class=KEPAN>丑二　別釋其相　分三　卯初　徵名依食斷辛　二　深明貪辛過患　三　結名第一增進　今初</p>
<LNSP></LNSP>
<p class=VERSE>云何助因？阿難！如是世界，十二類生，不能自全，依四食住。所謂：段食、觸食、思食、識食。是故佛說：一切眾生，皆依食住。</p>
<LNSP></LNSP>
<p class=TEXT>初句徵起，下明類生，依食而住。求三摩提者，當斷五辛，此別詳助因，為助成惡業之因，下教依食而住。阿難如是世界，十二類眾生，不能自全形命，要依四食，方得住持，非同法性身人，則不須食也。是食為界內眾生，身命與慧命，安危所係，而修習者，應知檢擇也。四食者：欲界人天、修羅及畜生段食，所餐飲食，必有形段故。鬼神觸食，凡遇飲食，但觸其氣也。色界禪天思食，禪天無飲食，但以禪思為食，非思飲食。無色界，以識為食，既無形色，惟以識定續命，義言以識為食也。此約勝者言。劣如地獄餓鬼，歷劫但以業識，不能斷命，是亦識食類。他如望梅止渴，懸沙止飢，亦是思食類。是故佛說，一切眾生，皆依食住。《灌頂》云：佛成道後，為除外道自餓苦行，說諸眾生，皆依食住，此為正覺正說，餘不能知。外道嗤曰：愚者亦知，何言正覺正說。佛返問曰：食有幾種？外道不能對，因說此四食住。</p>
<LNSP></LNSP>
<p class=VERSE>阿難！一切眾生，食甘故生，食毒故死。是諸眾生，求三摩地，當斷世間，五種辛菜。</p>
<LNSP></LNSP>
<p class=TEXT>世間食物，凡有益於身心者，皆名為甘，非局於甜味也；凡有害於身心者，總名為毒。食甘故生，食毒故死：正明飲食，不可不慎也。是諸眾生，求三摩地：指修習耳根圓通者。當斷世間，五種辛菜：辛菜雖非有毒，實有於毒也。以其正危害慧命之大毒，故應斷絕。五辛，《楞伽經》云：蔥、蒜、韭、薤、興渠，應云興宜，出烏荼婆他那國。慈愍三藏法師云：根如蘿蔔，出土辛臭。冬到彼國，不見其苗，此方所無，故不翻也。<kpDone>初徵名依食斷辛竟。</kpDone></p>
<LNSP></LNSP>
<p class=KEPAN>卯二　深明食辛過患</p>
<LNSP></LNSP>
<p class=VERSE>是五種辛，熟食發淫，生噉增恚。</p>
<LNSP></LNSP>
<p class=TEXT>五辛過患不一，若熟食，則壯相火，發淫念；若生噉，則動肝氣，增瞋恚。佛智所鑑，不爽毫釐，物性必然，宜敬信而戒之。</p>
<LNSP></LNSP>
<p class=VERSE>如是世界，食辛之人，縱能宣說十二部經。十方天仙，嫌其臭穢，咸皆遠離；諸餓鬼等，因彼食次，舐其脣吻，常與鬼住。福德日消，長無利益。</p>
<LNSP></LNSP>
<p class=TEXT>此天遠鬼近過。如是世界，食辛之人，縱然善能宣說十二部經，十方天仙，雖樂聞法，因嫌其臭穢，不肯親近，咸皆遠離；諸餓鬼等，因彼食辛之次，冥中舐其脣吻，常與鬼同住。因天仙遠故，福德日見消除，餓鬼近故，長無利益之事。</p>
<LNSP></LNSP>
<p class=VERSE>是食辛人，修三摩地，菩薩、天仙，十方善神，不來守護。大力魔王，得其方便，現作佛身，來為說法，非毀禁戒，讚淫、怒、癡。</p>
<LNSP></LNSP>
<p class=TEXT>此無護遭魔過。是食五辛之人，發心修三摩地，指耳根圓通。既要習定，不能斷辛，菩薩、天仙、十方善神，不來守護。上招餓鬼，此引魔王，其過轉深。大力魔王：指第六天魔王。得其方便：知修三摩，有志求佛故；現作佛身，來為說法：乃謗持戒，為小乘道，非<ail>誹也</ail>毀<ail>犯也</ail>禁戒。讚歎三毒無礙為大道，大雅不拘於小節，大象不行於兔徑，說淫、怒、癡，即戒、定、慧。信是魔說，無惡不作。</p>
<LNSP></LNSP>
<p class=VERSE>命終自為魔王眷屬，受魔福盡，墮無間獄。</p>
<LNSP></LNSP>
<p class=TEXT>此成魔墮獄過。上皆現在惡因，依因定必感果，命終之後，自為魔眷。中品魔民，下品魔女。所修三摩，咸資有漏，享受魔福，福盡禍生，直墮無間地獄。<kpDone>二深明食辛過患竟。</kpDone></p>
<LNSP></LNSP>
<p class=KEPAN>卯三　結名第一增進</p>
<LNSP></LNSP>
<p class=VERSE>阿難！修菩提者，永斷五辛，是則名為，第一增進，修行漸次。</p>
<LNSP></LNSP>
<p class=TEXT>修習圓通，而求菩提道者，永斷五辛；果能永遠斷除，是則名為從凡夫地，第一增進，初學修行漸次。問：五辛何以名為，第一增進，修行漸次？答：五辛為助惡之因，助淫、殺、盜、妄，四重律儀之因：熟食發淫，為淫欲助因；生噉增恚，為殺生助因；縱能宣說十二部經，無非貪求，名聞利養，妄談般若，又為盜妄助因。是雖辛菜，能斷不食，即除助惡之因宜矣！<kpDone>初除其助因竟。</kpDone></p>
<LNSP></LNSP>
<p class=KEPAN>寅二　刳其正性　分三　卯初　徵名先斷淫殺　二　示以進修餘戒　三　詳明利益結名　今初</p>
<LNSP></LNSP>
<p class=VERSE>云何正性？阿難！如是眾生，入三摩地，要先嚴持清淨戒律。</p>
<LNSP></LNSP>
<p class=TEXT>初句徵正性。謂淫、殺、盜、妄等，上之五辛，但為助發之因，今此正是彼惡之業性；乃生死相續，正業之性也。阿難！如是眾生，欲入三摩地，真修之位，須要將此正性，刳而空之。刳空之法，先要精嚴受持清淨戒律，而後工夫，方能入手，得三摩地，所謂因戒生定也。</p>
<LNSP></LNSP>
<p class=VERSE>永斷淫心，不餐酒肉，以火淨食，無噉生氣。阿難！是修行人，若不斷淫，及與殺生，出三界者，無有是處。</p>
<LNSP></LNSP>
<p class=TEXT>然戒法雖多，淫殺為最，必須永斷。不惟執身不行，要且執心不起，方為真斷。此中特指淫心者，以一切眾生，皆以淫欲，為正性命，又為修三摩地，之大障礙故。永斷者：種現俱盡，如枯木不萌，寒灰不燄也。不餐酒肉者：以酒能亂性，恐成助淫之階，而肉必傷生，實為殺害之本。即雖素食，但遇生氣之物，火淨方食。不經火觸，則為不淨，不得便食。無噉生氣，何況殺生？阿難下，顯示應斷。是修行人，原為超出三界，不斷淫欲，及與殺生，而能超出三界者。斷無是理也。<kpDone>初徵名先斷淫殺竟。</kpDone></p>
<LNSP></LNSP>
<p class=KEPAN>卯二　示以進修餘戒</p>
<LNSP></LNSP>
<p class=VERSE>當觀淫欲，猶如毒蛇，如見怨賊，先持聲聞，四棄八棄，執身不動，後行菩薩清淨律儀，執心不起。</p>
<LNSP></LNSP>
<p class=TEXT>如來常以淫欲過患示喻者，以淫欲之害大矣！故又囑當觀淫欲，猶如毒蛇，如見怨賊。毒蛇踐之，則必遭其毒，乃至喪身失命；賊而曰怨，遇之則必報其仇，甚至劫財奪命；然其為害雖酷，但一身一死而已，而淫欲之害，則法身慧命，永劫沈淪無間。一日之中，而受萬生萬死之報，而修行之人，豈可忽哉！先持聲聞四棄，殺、盜、淫、妄，四波羅夷罪。此云棄，犯之永不共住，永棄佛法海外。比丘尼四棄之外，再加四棄，觸、八、覆、隨，謂之八棄，以妨淫習也。執身不動者：身口七支，皆不許犯，非不執心，因力未充耳。譬如行遠自邇，登高自卑。小既能持，更進於大。故云：後行菩薩，清淨律儀。菩薩大乘人，力量大，清淨律儀，乃大乘戒。從心止絕，一念不生，故曰執心不起。</p>
<LNSP></LNSP>
<p class=KEPAN>卯三　詳明利益結名</p>
<LNSP></LNSP>
<p class=VERSE>禁戒成就，則於世間，永無相生相殺之業；偷劫不行，無相負累，亦於世間，不還宿債。</p>
<LNSP></LNSP>
<p class=TEXT>禁戒成就，則於世間，永遠無有相生相殺之業。淫心斷則不相生，殺心斷則不相殺。偷謂竊取，劫謂強取，偷劫既已不行，而於世間，無有負債之業累。偷劫亦兼妄語，如矯現威儀，希求利養，妄言證聖，求彼禮懺，貪其供養，同於偷劫。還債因負累，既無負累，故不還債矣！</p>
<LNSP></LNSP>
<p class=VERSE>是清淨人，修三摩地，父母肉身，不須天眼，自然觀見，十方世界，睹佛聞法，親奉聖旨，得大神通，遊十方界，宿命清淨，得無艱險。</p>
<LNSP></LNSP>
<p class=TEXT>首句躡前持戒，是清淨人。次句表彰大定，修三摩地。定是正行，戒為助行，以顯因戒生定意耳。此科，文是圓教相似，又因定發通，是人修定，便能發相似五通。父母所生之身，即以肉眼，相似天眼通。不須天眼，不假作意，自然觀見十方，周遍無遺，親睹於佛。即以肉耳，相似天耳通，聞佛說法，而親奉聖旨者：親奉如來旨意也，相似他心通；得大神通，遊十方界；相似神足；宿命清淨，相似宿命通。卻能三世無礙，故曰清淨，因得宿命，永不墮三途，艱難險阻之處。《正脈》云：肉眼觀見十方，即色陰盡相；後文云：十方洞開，無復幽暗是也。按位當在初信。齊小初果，舊判觀行，於後違經，至陰魔中詳辨。今並別判，勿泥舊聞。次四句受陰盡相。後文云：去住自由，無復留礙。又云：得意生身，隨往勿礙。今言睹佛聞法，又言親奉，則須親到，非遙見聞，而下得通遊界，則愈與後文合也。按位，當在二三兩信，齊小二果。末二句，想陰盡相。後文云：於覺明心，如去塵垢，一倫生死，首尾圓照。今言宿命清淨，則明是去塵垢，而照生死也。又言：得無艱險者：既以徹通宿命，除己願力，永不誤入惡趣，所謂離諸生死，險難惡道也。按位，當在四五二信，對小三果，此之業報，略假戒為助行，全本耳聞，妙定修發，通該十信前五，備顯六根清淨。觀見十方，則眼根清淨；聞法親奉，則耳根清淨；得通遊界，則鼻、舌、身根清淨，以三皆合知，相依遠到也；宿命無難，則意根清淨。</p>
<LNSP></LNSP>
<p class=VERSE>是則名為，第二增進，修行漸次。</p>
<LNSP></LNSP>
<p class=TEXT>《正脈》云：此中前半，以諸戒助成正定，即觀行位。後半即齊五信，並小三果。在圓通中，方至動靜不生。是則第二增進，乃對上第一，故名第二。又對上初修不定，故以決定修行，漸次增進釋之。<kpDone>二刳其正性竟。</kpDone></p>
<LNSP></LNSP>
<p class=KEPAN>寅三　違其現業　分三　卯初　徵名承戒修定　二　結解即獲法忍　三　由漸入頓結名　今初</p>
<LNSP></LNSP>
<p class=VERSE>云何現業？阿難！如是清淨，持禁戒人，心無貪淫，於外六塵，不多流逸。</p>
<LNSP></LNSP>
<p class=TEXT>此釋違其現業。現前六根，所緣六塵境界，起惑造業也，故曰現業。而違者，即旋根脫塵之義也。然此三漸次中，前二皆躡持戒，以為助行，是因戒生定。此躡圓通本根，以成正修，是因定發慧。由是正助兼具，故能安立下之諸位也。此中違其現業者，即前第二決定義中，逆彼無始，織妄業流者，是也。即就耳根，不許出流聞塵，而使入流照性。如是清淨，持禁戒人：即前科上半，所持諸戒。而特申心無貪淫者，以其為四重之首，壞定之魁，警人必除之意，因前持戒﹒故得離塵。於外六塵，不多流逸：即於外六塵境界，亦不隨流放逸。然言不多，弗許絕無者，以根中虛習未盡除，而塵影猶存，但以無漏，而熏有漏，非全無漏也。</p>
<LNSP></LNSP>
<p class=VERSE>因不流逸，旋元自歸，塵既不緣，根無所偶，反流全一，六用不行。</p>
<LNSP></LNSP>
<p class=TEXT>此正明塵亡根盡。首句承上云，不多流逸，足見亡塵之功未純，此因不流逸，因之加功進步，反聞照性，而得不流逸，旋復本根，自歸元明。塵既不緣：按耳根圓通，此當入流亡所，動靜不生，根無所偶，偶即對也，既無對則根亦不立。按耳根圓通，此當聞所聞盡。至此六根反流，全歸一聞性，無復見、聞、嗅、嘗、覺、知，結根之用，故曰六用不行。此正入一亡六。所謂但得六銷猶未亡一，小乘涅槃，正當此際。按位，當在七信，齊小乘四果。《指掌疏》違其現業即在此。現業有二：一流逸是現業，不多則小違。二六用是現業，不行則全違也。<kpDone>初徵名承戒修定竟。</kpDone></p>
<LNSP></LNSP>
<p class=KEPAN>卯二　結解即獲法忍</p>
<LNSP></LNSP>
<p class=VERSE>十方國土，皎然清淨，譬如琉璃，內懸明月。</p>
<LNSP></LNSP>
<p class=TEXT>《正脈》云：此即盡聞不住，所證境界。首二句，即山河大地，應念化為無上知覺，正由不住內自覺境，法執蕩然，故融及世界，無有情器之分。皎然：洞開之貌。下喻但表明徹，蓋明月在有礙物中，不能透徹，便如二乘明內境，不能與外法融通也。今菩薩覺所覺空，表裏洞徹。故如月在琉璃，豈有不透徹者乎？此當八信，相似色自在也。</p>
<LNSP></LNSP>
<p class=VERSE>身心快然，妙圓平等，獲大安隱。</p>
<LNSP></LNSP>
<p class=TEXT>《正脈》云：此即空覺極圓，所證境界。前方空智，此復空空，既不為智所勞，亦不為空所縛。故身心快然，極為灑脫，蓋法身蕩然，真心廓爾之意。妙圓者：無縛故妙，無礙故圓。平等有三：一身量、心量，俱周法界。二有情、無情，同體不分。三自心、生、佛，吻無高下。獲大安隱：此當九信，心自在也。以身心一如，身亦心也。</p>
<LNSP></LNSP>
<p class=VERSE>一切如來，密圓淨妙，皆現其中。</p>
<LNSP></LNSP>
<p class=TEXT>《正脈》云：此則顯然全同寂滅現前，但彼約自心，此約佛理，二義平等也。密謂秘密，深固幽遠，無人能到之境也；圓謂圓融，交徹互攝，重重無盡之境也；淨謂清淨，明相精純，纖塵不立之境也；妙謂神妙，一切變現，皆不為礙之境。此四佛境，現菩薩依正之中，此當十信，相似慈雲，覆涅槃海也。蓋圓頓理融，故令似位，全似分證耳。</p>
<LNSP></LNSP>
<p class=VERSE>是人即獲，無生法忍。從是漸修，隨所發行，安立聖位。</p>
<LNSP></LNSP>
<p class=TEXT>《正脈》云：此之結尾，是預許後之諸位，故言從是漸修。即者速也。即獲者，猶言不久當證也。無生法忍：即初住所證聖位，通指徹於等覺也。溫陵曰：《華嚴》十忍，第三曰無生法忍，謂不見有少法生，不見有少法滅，離此情垢，無作無願，安住是道，名之曰忍。吳興曰：此中別指初住以上，名為聖位。若下文云：以三增進故，能成五十五位，真菩提路。<kpDone>二結解即獲法忍竟。</kpDone></p>
<LNSP></LNSP>
<p class=KEPAN>卯三　由漸入頓結名</p>
<LNSP></LNSP>
<p class=VERSE>是則名為，第三增進，修行漸次。</p>
<LNSP></LNSP>
<p class=TEXT>此結名第三增進，實由前第二增進而來。前但得五信三果，未至無漏；今則由漸入頓，解除根覺空滅諸結。如前文云：此根初解，先得人空，空性圓明，成法解脫。解脫法已，俱空不生，而至得無生忍也。<kpDone>初漸次三位竟。</kpDone></p>
<LNSP></LNSP>
<p class=KEPAN>癸二　乾慧一位</p>
<LNSP></LNSP>
<p class=VERSE>阿難！是善男子，欲愛乾枯，根境不偶，現前殘質，不復續生。</p>
<LNSP></LNSP>
<p class=TEXT>此位分明，束前漸次中，所含十信，總成一位。而孤山說，合十信為乾慧，理在不疑。但亦圓滿成就之意，有人非之者，以見通教，乾慧名同故也。不知此乃借通名圓，自應依之。阿難！如是，依三漸次，精勤修習之善男子，由二漸中，正性刳空，淫心永斷。至此，則斷性亦無，故曰欲愛乾枯。由三漸中，現業違背，六用不行。至此，則根境不偶，心境絕待，種現俱銷，三界生緣迥然不及也，故曰現前殘質，不復續生。殘質：謂最後之身。不續：謂後有永斷。續生以欲愛為因，根境為緣，今既乾枯不偶，因緣雙絕，果報無託，故不續生。此束前七信，三漸前半止，但明乾義。</p>
<LNSP></LNSP>
<p class=VERSE>執心虛明，純是智慧，慧性明圓，鎣十方界。乾有其慧，名乾慧地。</p>
<LNSP></LNSP>
<p class=TEXT>此束後三信，而顯其圓滿成就也。執心虛明：即人、法二執之心，虛而無障，明而無礙，所以外無塵障，內無根礙。三漸後半，十方國土，皎然清淨，即山河大地，應念化成無上知覺，此即虛明無障礙也。至此，則純是人空智，與法空智。慧性明圓，鎣十方界者：人法雙空之智，增明圓滿，俱空之智，即三空之智現，而照用遍界，故曰鎣十方界，鎣猶飾也，以智慧莊嚴十方報土。如三漸中云：妙圓平等，獲大安隱者。二句明慧義，因此乾有其慧，故名乾慧；依之住持，故名曰地。</p>
<LNSP></LNSP>
<p class=VERSE>欲習初乾，未與如來法流水接。</p>
<LNSP></LNSP>
<p class=TEXT>此出其得名所以。現行、種子、習氣三者，而習氣最細。今言欲習初乾者：指欲愛最細習氣<ail>即斷性亦無</ail>，亦得乾枯也。未與如來，真如法性，流水相接者：謂未破無明，未會親見法身真理，是名未與如來法流水接。若至隨分覺，破一分無明，證一分法身，則與法流水接，定慧均等，則中中流入薩婆若海矣！<kpDone>二乾慧一位竟。</kpDone></p>
<LNSP></LNSP>
<p class=KEPAN>癸三　十信十位　分十　子初　信心住　二　念心住　三　進心住　四　慧心住　五　定心住　六　不退心住　七　護法心住　八　回向心住　九　戒心住　十　願心住　今初</p>
<LNSP></LNSP>
<p class=VERSE>即以此心，中中流入，圓妙開敷，從真妙圓，重發真妙，妙信常住，一切妄想，滅盡無餘，中道純真，名信心住。</p>
<LNSP></LNSP>
<p class=TEXT>此十信位，名與常途全同，論義則與常途迥別。今科名從十信，而義唯遵經，銷歸初住耳。後初住明言，發此十心，又云：十用涉入，圓成一心。故孤山說：為初住開出，理無可疑。</p>
<LNSP></LNSP>
<p class=TEXT>即以此心，中中流入者：此心指十信滿心，因含十信於三漸，合三漸為乾慧。此心，亦即乾慧後心。中中流入有二釋：一、於聞性之中，用中道觀智，無功用道，逆法流水而深入，以後位位，皆不離中道故。二、即以此修證圓通之心，用中心如如妙智，觀中道如如妙理，中中流入妙覺果海。圓妙開敷者：中中流入時，仍是圓通妙性，重重開發敷放，如蓮華之層層漸開也。從真妙圓，重發真妙者：此兩句明乘此心開意解，益加增進，且此圓通妙性，既到乾慧後心，已發真妙圓，一登此位，是真妙者，益進於妙，真圓者益進於圓。第二妙字下，應有圓字略也。妙信常住，一切妄想，滅盡無餘者：此位，破一分無明，證一分三德，已經親證實到。信知心、佛、眾生三無差別，故曰妙信常住：決定不退。一切我執、法執、空執，妄想蕩滌，滅盡無餘矣！中道純真，名信心住：妄盡真純，中道理彰，親信此理，信心堅固，常住不退，故名信心住。</p>
<LNSP></LNSP>
<p class=KEPAN>子二　念心住</p>
<LNSP></LNSP>
<p class=VERSE>真信明了，一切圓通。陰、處、界三，不能為礙。如是乃至，過去、未來、無數劫中，捨身受身，一切習氣，皆現在前。是善男子，皆能憶念，得無遺忘，名念心住。</p>
<LNSP></LNSP>
<p class=TEXT>首二句全躡前位。真信，即中道純真之信，表非相似位之信。可證此信位，是初住開出。因妄想滅盡，智慧明了，故得一切圓通。下文方是本位念心，由前一切圓通故，五陰不能覆，十二處不能局，十八界不能礙。一切諸法，悉皆圓融通達，融會貫攝。如是乃至過去六句，明念心功用。念者憶念，不惟現在生中，應斷之習氣，憶念無忘，乃至過去未來，無數劫中，捨身受身，應斷之習氣，皆現在前；是善男子，皆能憶念，得無遺忘。</p>
<LNSP></LNSP>
<p class=TEXT>《正脈》問：入住菩薩，何有捨受之事？答：圓頓人，不取變易，常於分段，得大自在故也。此屬宿命、漏盡二通。五根中念根故，結名念心住。</p>
<LNSP></LNSP>
<p class=KEPAN>子三　進心住</p>
<LNSP></LNSP>
<p class=VERSE>妙圓純真，真精發化，無始習氣，通一精明，惟以精明，進趣真淨，名精進心。</p>
<LNSP></LNSP>
<p class=TEXT>初二句攝信心住。從真妙圓，中道純真，然未得真精發化。次二句以成就精字，合成精進二義。蓋精明，即如如之智體，真淨，即如如之理體。今言以精明，進趣真淨，即純以如如智，契如如理矣！《正脈》問：理智一如，何言進趣？答：體雖無二，而方便隨順，不無趣相，所謂不趣之趣，性不礙修之旨也，故名精進心。</p>
<LNSP></LNSP>
<p class=KEPAN>子四　慧心住</p>
<LNSP></LNSP>
<p class=VERSE>心精現前，純以智慧，名慧心住。</p>
<LNSP></LNSP>
<p class=TEXT>以前位以如智契如理，是雙兼理智而成，此位別約智成。承上進趣真淨，故得心精，時時現前，純以智慧用事；以即用也。蓋前乾慧地有云：純是智慧，正明初得相似，惑智尚未融化。至此則曰：純以智慧者：乃精真發化，一切惑習，無非智慧。此隨分覺所得之真智真慧也，故名慧心住。</p>
<LNSP></LNSP>
<p class=KEPAN>子五　定心住</p>
<LNSP></LNSP>
<p class=VERSE>執持智明，周遍寂湛，寂妙常凝，名定心住。</p>
<LNSP></LNSP>
<p class=TEXT>此位別約理成，首句躡慧心住也。意謂雖執持智慧精明，若無定力以執持之，則妄念起，而寂湛不能周遍，正念失，而寂妙不能常凝。蓋無寂之照，如風裏之燈，無照之寂，如暗中之目；今以定力執持智明，故寂湛者得以周遍，寂妙者得以常凝。如《清涼》云：智周鑒而常靜，用繁興以恆如，此之謂也。然既曰常凝，無有不定時也，故名定心住。《正脈》云：以上五位，屬五根，如果木之種植，根於地也。下五位屬五力，如果木結根既久，自有不拔之力用也。</p>
<LNSP></LNSP>
<p class=KEPAN>子六　不退心住</p>
<LNSP></LNSP>
<p class=VERSE>定光發明，明性深入，惟進無退，名不退心。</p>
<LNSP></LNSP>
<p class=TEXT>此進力也。首二句雙躡定慧，則定慧偏枯，多遭退失，故此則定慧相資。定光發明者：定功極而慧光發明，乃以定發慧也。明性深入者：慧性明而定力愈深，而以慧入定也。定慧等持，惟進無退，故名不退心。</p>
<LNSP></LNSP>
<p class=KEPAN>子七　護法心住</p>
<LNSP></LNSP>
<p class=VERSE>心進安然，保持不失，十方如來，氣分交接，名護法心。</p>
<LNSP></LNSP>
<p class=TEXT>此定力也。首句躡前進力。心進安然者：顯非事行，為有功用之進修也。乃是自心寂照雙流，任運前進，故曰安然；不假用力之意。而能保護任持，不失定心。然保護任持何法，即如來藏，清淨本然之法。十方如來，氣分交接者：即十方法身如來，氣分交相接續，正由定力冥周，故能與諸佛如來心精通吻，乃能內護心法，外護佛法，故名護法心。</p>
<LNSP></LNSP>
<p class=KEPAN>子八　回向心住</p>
<LNSP></LNSP>
<p class=VERSE>覺明保持，能以妙力，回佛慈光，向佛安住，猶如雙鏡，光明相對，其中妙影，重重相入，名回向心。</p>
<LNSP></LNSP>
<p class=TEXT>此慧力也。首句即覺慧增明，而得保持不失。妙力，即妙慧之力用，能回他佛慈光，向自己心佛光中安住。他佛心佛，心光佛光，互相回向，究竟心佛不二，不妨自他歷然。猶如兩鏡，光明相對。彼此光明，互相對照，光內現光，影中含影，故曰其中妙影，重重相入。佛光心光，自影他影，相攝相入，重重無盡。回向有二義：回向他佛，是向佛道；回向自佛，是向真如。證極真如，即成佛道，二而不二，故名回向心。</p>
<LNSP></LNSP>
<p class=KEPAN>子九　戒心住</p>
<LNSP></LNSP>
<p class=VERSE>心光密回，獲佛常凝，無上妙淨，安住無為，得無遺失，名戒心住。</p>
<LNSP></LNSP>
<p class=TEXT>此信力也。首句躡上位，明心光佛光，潛通冥應，故曰密回。他人看不見，乃屬自己智境。到此位，即獲心光佛光，常凝不動，而與無上妙淨戒體，一同安住。無作無為，得無一念遺失，而漏落於有為。若一念漏落有為，即名破戒，所謂心地大戒，故名戒心住。</p>
<LNSP></LNSP>
<p class=KEPAN>子十　願心住</p>
<LNSP></LNSP>
<p class=VERSE>住戒自在，能遊十方，所去隨願，名願心住。</p>
<LNSP></LNSP>
<p class=TEXT>此念力也，願即心念故。住戒，指上位安住無住戒體；自在，屬本位。能從體起用，發大自在之用。所謂攝律儀戒，攝善法戒，饒益有情戒，自在成就，而能遊化十方。所云隨願者，願去何國，一念即能便至。所謂嚴淨毘尼，弘範三界，應身無量，度脫眾生。以戒根清淨，所去之處，無不隨心滿願也。故名願心住。又通論十心，前六修自心，後四合佛德矣。<kpDone>三、十信十位竟。</kpDone></p>
<LNSP></LNSP>
<p class=KEPAN>癸四　十住十位　分十　子初　發心住　二　治地住　三　修行住　四　生貴住　五　具足住　六　正心住　七　不退住　八　童真住　九　王子住　十　灌頂住　今初</p>
<LNSP></LNSP>
<p class=VERSE>阿難！是善男子，以真方便，發此十心，心精發輝，十用涉入，圓成一心，名發心住。</p>
<LNSP></LNSP>
<p class=TEXT>此十住位，生佛家而為佛子，經中全顯，生法王家，亦是安住華屋，依秘密藏，無住為住，乃名十住。阿難！是善男子：指前十信位已滿之男子故稱善。以真方便：即耳根圓通，文殊選根偈云：圓通超餘者，真實心如是。真心中本具十心妙用，若不修耳根方便，則終不能發；因修證耳根圓通，方能發此十心妙用，此皆指前十信位也。十用涉入，圓成一心者：即前十用涉入本位，圓成一心，則十心一心，本無二體。前云十信位，是初住開出，此知初住位，是十信合成。名發心住者：元因發此十心，圓成一心故也。又此菩薩，三心圓發，萬行繁興，定慧均等，中中流入，如中陰攬先業，而初成陰體也。</p>
<LNSP></LNSP>
<p class=KEPAN>子二　治地住</p>
<LNSP></LNSP>
<p class=VERSE>心中發明，如淨琉璃，內現精金。以前妙心，履以成地，名治地住。</p>
<LNSP></LNSP>
<p class=TEXT>首句心中，即十用涉入，圓成一心之中，謂依此妙心，發明妙智。以妙心，喻如琉璃，清淨皎潔；以妙智，喻如精金，具足精華；智不離心，心不礙智、內外明徹。以前妙心，履以成地者：以者用也。妙心，即十用涉入之一心，此心即係真如之理，既發明妙智，以真智契真理，依真理起真修，履踐真如，以成進趣，後位之地。一切諸行，由斯履踐；如建樓者，先平地基，治即平也，故名治地住。如中陰，乘彼業力，結為境界，於中妄成，依止之處。</p>
<LNSP></LNSP>
<p class=KEPAN>子三　修行住</p>
<LNSP></LNSP>
<p class=VERSE>心地涉知，俱得明了，遊履十方，得無留礙，名修行住。</p>
<LNSP></LNSP>
<p class=TEXT>心地涉知者：即前履以成地之心，以心即智，亦即始覺；以地即理，亦即本覺。同一覺體，智照於理，理契於智；若智若理，互相鑒照，故曰涉知。俱得明了者：即理智俱得明了也；故能得遊履十方，上求佛道，下度眾生，自利利他，一切皆無留礙；廣修妙行，大作佛事，故名修行住。如中陰見遠如在目前，所去速疾，山壁不礙。</p>
<LNSP></LNSP>
<p class=KEPAN>子四　生貴住</p>
<LNSP></LNSP>
<p class=VERSE>行與佛同，受佛氣分，如中陰身，自求父母，陰信冥通，入如來種，名生貴住。</p>
<LNSP></LNSP>
<p class=TEXT>行與佛同者：指上位所修妙行，與佛行相同，故得領受佛之真如氣分，將生佛家，而為佛子。此如中陰身，自求父母之義；必要自己業，與父母業同。則中陰心相體信，冥然相通，故曰陰信冥通。若以法說，以己智求佛智，佛之權智如父，實智如母，任運相合，名自求父母。密齊果德，謂陰信冥通。斯則秉佛遺體，初托聖胎，故曰：入如來種，名生貴住。</p>
<LNSP></LNSP>
<p class=KEPAN>子五　具足住</p>
<LNSP></LNSP>
<p class=VERSE>既遊道胎，親奉覺胤，如胎已成，人相不缺，名方便具足住。</p>
<LNSP></LNSP>
<p class=TEXT>上位入如來種，即是遊諸佛正道之胎。永嘉云：潛幽靈於法界，即此義也。親奉覺胤者：謂親攬諸佛權實二智，則為得大覺法王之真胤矣！方便智慧，漸漸具足，喻如胎中，五位已成，人相完全不缺，名方便具足住。</p>
<LNSP></LNSP>
<p class=KEPAN>子六　正心住</p>
<LNSP></LNSP>
<p class=VERSE>容貌如佛，心相亦同，名正心住。</p>
<LNSP></LNSP>
<p class=TEXT>首句躡上句，權智外現曰容貌；教化眾生方便具足曰如佛。心相亦同者：以權資實，內照真如，為心相圓滿，亦皆如佛，故曰亦同。成正知見，故名正心住。</p>
<LNSP></LNSP>
<p class=KEPAN>子七　不退住</p>
<LNSP></LNSP>
<p class=VERSE>身心合成，日益增長，名不退住。</p>
<LNSP></LNSP>
<p class=TEXT>首句躡前外貌內心，皆已肖像。合成者，表裏如一，同佛身心也。日益增長者：即道胎日益月增，漸漸長成，時刻無間，故名不退住。與前十信位之不退心住名同實異，彼但信心不退，此則住道不退也。</p>
<LNSP></LNSP>
<p class=KEPAN>子八　童真住</p>
<LNSP></LNSP>
<p class=VERSE>十身靈相，一時具足名童真住。</p>
<LNSP></LNSP>
<p class=TEXT>前位身心，合成增長，十身靈相，自應具足，蓋十身者，盧舍那也。謂：聲聞身、緣覺身、菩薩身、如來身、法身、智身、虛空身、業報身、眾生身、國土身。又如來身，自具十種身。溫陵曰：菩提身、願身、化身、力身、莊嚴身、威勢身、意生身、福身、法身、智身。十身中：菩提、法、智屬於內身，餘皆屬於外身，此乃如來身中之所開出者。按《華嚴》八地方具十身。今經八住即具，二經皆屬圓教，固應前後互融也。童真者：菩薩雖得是身，具體而微，未大顯著，猶如胎滿，初生六根，四體雖具，而純璞未散，故名童真住。</p>
<LNSP></LNSP>
<p class=KEPAN>子九　王子住</p>
<LNSP></LNSP>
<p class=VERSE>形成出胎，親為佛子，名法王子住。</p>
<LNSP></LNSP>
<p class=TEXT>首句躡前：形已成，胎已出，親得為佛之嫡子。從佛口出，從法化生，故名法王子住。</p>
<LNSP></LNSP>
<p class=KEPAN>子十　灌頂住</p>
<LNSP></LNSP>
<p class=VERSE>表以成人，如國大王，以諸國事，分委太子。彼剎利王，世子長成，陳列灌頂，名灌頂住。</p>
<LNSP></LNSP>
<p class=TEXT>首句躡前位。雖親為佛子，年齡幼小；今漸長成，故日表以成人，可當大任。如國大王，以諸國事，分委太子，恐其力不勝任，且先分少分，試其能力如何耳。此喻佛欲與菩薩授記，恐其智力不堪，且先令代佛宣揚，攝行佛事，若見智力增長，度生不怖，即與授記。蓋大王者，即是金輪王，為四大部洲之主；剎利者，即粟散王，乃一國之君；故金輪王之子，稱太子。剎利王之子，曰世子。若據金輪王灌頂者，《華嚴經》云：轉輪聖王，所生太子，母是正後，身相具足，坐白象寶，妙金之座，張大羅縵，奏諸音樂，取大海水，置金瓶內，王執此瓶，灌太子頂。是時即名受王職位。菩薩受職，亦復如是。諸佛智水，灌其頂故，名為受大智職菩薩。彼第十法雲地，方受是職，今十住位，亦名灌頂者，此約剎利王，世子長成，陳列灌頂，表以成人之道，亦分得此名耳。非同彼經十地之灌頂也。溫陵曰：自發心至生貴，名入聖胎；自方便具足，至童真，名長養聖胎；至法王子住，名出胎；至此乃名灌頂王子。<kpDone>四、十住十位竟。</kpDone></p>
<LNSP></LNSP>
<p class=KEPAN>癸五　十行十位　分十　子初　歡喜行　二　饒益行　三　無瞋行　四　無盡行　五　離亂行　六　善現行　七　無著行　八　尊重行　九　善法行　十　真實行　今初</p>
<LNSP></LNSP>
<p class=VERSE>阿難！是善男子，成佛子已，具足無量，如來妙德，十方隨順，名歡喜行。</p>
<LNSP></LNSP>
<p class=TEXT>此十行位。前十住，生佛家，而為佛子；今十行，廣六度，而行佛事，攝物利生，所謂念念具足諸波羅密也。然行門雖多，約之不出十度；後五度，慧度開出。阿難！如是修習十住之善男子，既已灌頂受職，成為諸佛真子，且而具足無量無邊如來藏中稱性功德，而行施度。如《華嚴經》云：隨諸方土，有貧之處，以願力故，往生於彼，豪貴大富，財寶無盡，行財施，乃至身肉不吝；行法施，則與說三世平等，乃至菩提涅槃；是為十方隨順也。結名歡喜行有二：一者、見有求乞者，作福田想，作善友想，倍生歡喜；二者、隨乞施與，令諸眾生，悉皆滿足，生歡喜心。所謂自他俱利，機應皆喜，名歡喜行。</p>
<LNSP></LNSP>
<p class=KEPAN>子二　饒益行</p>
<LNSP></LNSP>
<p class=VERSE>善能利益，一切眾生，名饒益行。</p>
<LNSP></LNSP>
<p class=TEXT>此戒度。乃以戒德感化，而善能利益者：戒德備於己，感化成於外，即所謂不言自信，不化自行，不勞費力，而利無不周矣！《華嚴》云：令一切眾生，住無上戒，乃至菩提涅槃。又自得度，令他得度，乃至自快樂，令他快樂。凡有十句，皆雙標二利，故名饒益行。以戒德而饒益也。</p>
<LNSP></LNSP>
<p class=KEPAN>子三　無瞋行</p>
<LNSP></LNSP>
<p class=VERSE>自覺覺他，得無違拒，名無瞋恨行。</p>
<LNSP></LNSP>
<p class=TEXT>此忍度。《正脈》云：《華嚴》首標，此菩薩常修法忍，彼名無違逆行，即無違拒也。凡有辱來，違拒不受，即是不忍，今無違拒，即是忍。《華嚴》謂：無量罵辱、打辱，皆能歡喜忍辱是。今言自覺覺他，得無違拒者，亦《華嚴》云：菩薩思惟，自身苦樂，皆無所有，即自覺也。又云：我當了解，廣為人說，即覺他也。自覺覺他，他無違拒，瞋恨無從而生。自無違拒，甘受外辱，我、人、眾生、壽者四相全空，亦不生瞋恨；是知無瞋恨，方為真忍辱也。</p>
<LNSP></LNSP>
<p class=KEPAN>子四　無盡行</p>
<LNSP></LNSP>
<p class=VERSE>種類出生，窮未來際，三世平等，十方通達，名無盡行。</p>
<LNSP></LNSP>
<p class=TEXT>此進度。種類出生，謂十二種類，隨類化身，處處出生，廣行教化，菩薩行願，精進無盡，故窮未來際。既能窮未來際，則三世平等普入；既能種類出生，則十方悉皆通達，是則豎窮橫遍。夫種類出生，即第一心；盡未來際，即常心；三世平等，即不顛倒心；十方通達，即廣大心。四皆無盡，故結名無盡行也。</p>
<LNSP></LNSP>
<p class=KEPAN>子五　離亂行</p>
<LNSP></LNSP>
<p class=VERSE>一切合同，種種法門，得無差誤，名離癡亂行。</p>
<LNSP></LNSP>
<p class=TEXT>此禪度。一切合同，種種法門者：以此菩薩心無散亂，堅固不動，即以一念定心，持種種法門。能知種種法門，悉皆會合，同為一體。得無差誤者：故能隨類說法，對機受益，千難交攻，其智不昏；萬機並赴，其心不擾；故得無差錯誤謬。不能持諸法門，是為癡定，未免差誤，是為亂心。今一念定心，寂而常照，故名離癡亂行也。</p>
<LNSP></LNSP>
<p class=KEPAN>子六　善現行</p>
<LNSP></LNSP>
<p class=VERSE>則於同中，顯現群異，一一異相，各各見同，名善現行。</p>
<LNSP></LNSP>
<p class=TEXT>此慧度。下四度從此開出，合成十度。此一多無礙，同異俱成。一即是理，多即是事。同即是理，異即是事，以理能顯事，則以一理之中，顯現一切事相，即一能現多，理不礙於事也；以事能顯理，則於一切事相，各見全理，即多能現一，事不礙於理也。名善現行者：明此菩薩，於一一行，皆能真俗互融，事理無礙矣！</p>
<LNSP></LNSP>
<p class=KEPAN>子七　無著行</p>
<LNSP></LNSP>
<p class=VERSE>如是乃至十方虛空，滿足微塵，一一塵中，現十方界。現塵現界，不相留礙，名無著行。</p>
<LNSP></LNSP>
<p class=TEXT>此方度。即大方便力之所運用。如是指善現，理事無礙，固如是矣！此明事事無礙，即十玄門中，廣狹無礙自在門也。十方虛空，滿足微塵，大中現小；一一微塵，現十方界，小中現大。現塵現界，能現所現，二俱不壞其相；謂塵中現界，而界不小；界中現塵，而塵不大；同時俱現，不壞自相，互不留礙。《正脈》云：界入塵，而界不小，是小不留礙於大也；塵含界，而塵不大，是大不留礙於小也。結名無著行，一有執著，安能小大並融如此。三祖云：「極大同小。永無邊表；極小同大，亡絕境界。」永無與亡絕，即無著也。</p>
<LNSP></LNSP>
<p class=KEPAN>子八　尊重行</p>
<LNSP></LNSP>
<p class=VERSE>種種現前，咸是第一波羅密多，名尊重行。</p>
<LNSP></LNSP>
<p class=TEXT>此願度。《華嚴》云：此菩薩於大乘願，不退轉故。種種現前：躡上不惟理事，與事事無礙，而菩薩妙行，無不具足，悉得現前。咸是第一波羅密多者：隨舉一行，咸皆到於最上究竟之處。言第一者，即最上義；波羅密者，即究竟義。又波羅密多，此云到彼岸，謂離生死此岸，度煩惱中流，到涅槃彼岸也。如《華嚴經》云：菩薩住此行時，不捨菩薩大願，不住生死此岸，不住涅槃彼岸，不住煩惱中流，而能運此岸眾生，至彼岸無憂惱處；而菩薩往返，無有休息。今經稱第一者，即此義也。結名尊重行者：以行至於此，誠為可尊可重也。《華嚴》云：難得行，如世間尊重之物，甚為難得也。</p>
<LNSP></LNSP>
<p class=KEPAN>子九　善法行</p>
<LNSP></LNSP>
<p class=VERSE>如是圓融，能成十方，諸佛軌則，名善法行。</p>
<LNSP></LNSP>
<p class=TEXT>此力度。謂此菩薩善能身體力行。如是，指前種種法門，咸是第一波羅密多。於一行中，具足無邊妙行，圓融無礙。能成十方諸佛軌則者：此明其建立利他之教法也；遍歷十方，助佛轉輪，教化眾生，而一言一行，可為軌轍；可為法則，故名善法行也。</p>
<LNSP></LNSP>
<p class=KEPAN>子十　真實行</p>
<LNSP></LNSP>
<p class=VERSE>一一皆是，清淨無漏。一真無為，性本然故，名真實行。</p>
<LNSP></LNSP>
<p class=TEXT>此智度，亦名不違實相智。一一皆是者：躡前九行，一一自利利他，諸行究竟，皆是一真實相也。清淨無漏者：謂非貪染於凡外，欲有無明，諸有漏法。一真無為者：謂非劬勞於權小，肯綮修證，有為功用。性本然故：作二句之由，意謂從性起修，不妨全修即性，其性由來清淨，不待浣之而始淨，元本一真，非待修後而始真；所以性本然故，名真實行。<kpDone>五、十行十位竟。</kpDone></p>
<LNSP></LNSP>
<p class=KEPAN>癸六　回向十位　分十　子初　離相回向　二　不壞回向　三　等佛回向　四　至處回向　五　無盡回向　六　平等回向　七　等觀回向　八　真如回向　九　解脫回向　十　無量回向　今初</p>
<LNSP></LNSP>
<p class=VERSE>阿難！是善男子，滿足神通，成佛事已，純潔精真，遠諸留患。當度眾生，滅除度相，回無為心，向涅槃路。名救一切眾生，離眾生相回向。</p>
<LNSP></LNSP>
<p class=TEXT>此回向十位，回佛事而向佛心，心、佛、眾生，三無差別。佛心即真如，具足佛道眾生，準《華嚴》回向，即是發願。圭峰大師云：回向不出三處：一回向真如，二回向佛道，三回向眾生。今經文簡略，各有隱顯。如眾生顯，餘二則隱，佛道真如，隱顯亦然。顯者，正當發揮；隱者，亦以意含，非全無也。故此經與《華嚴》文雖不類，而旨無不合也。此位菩薩，以前十行，涉俗心多，今以願濟行；若有行無願，行不究竟。阿難！是已修十行之善男子，自初行至八行，顯同顯異，現界現塵，則其神通，已滿足矣！八行種種究竟，九行成佛軌則，已成佛事矣！十行清淨無漏，則藏性之體，已純潔矣！一真無為，則藏性之用，已精真矣！遠諸留患：是總攝十行。以十行既備，圓成雙超空有之行，界內不為著有留患，界外不為滯空留患，亦即雙超世出世間也。以上皆屬前文，此下方成本位。</p>
<LNSP></LNSP>
<p class=TEXT>當度眾生，滅除度相者：以其正當度生時，即滅除度生之相，此即雙超空有之中道。正當度生時，此不落於空；滅除度相，此不著於有；正同《金剛經》，「應無所住，而生其心」之義。應無所住，即不住一切相，此滅除度相也；而生修行度生之心，此當度眾生也。夫既度盡眾生，不取度生之相，如《正脈》所云：回有為行，入無為心，是回入真因也；背生死途，向涅槃路，是趨向真果也。二句各說，同成趣真之意。《寶鏡疏》云：度生之法，須識即相離相，中道妙義。不落二邊，方為可耳。由其即相故，當度眾生；以其離相故，須除度相；以其回無為心，則不著離相而落空，故能救護眾生；以其向涅槃路，則不著即相而滯有，故能離眾生相。此則第一、即相離相，以明中道，回向之義。</p>
<LNSP></LNSP>
<p class=KEPAN>子二　不壞回向</p>
<LNSP></LNSP>
<p class=VERSE>壞其可壞，遠離諸離，名不壞回向。</p>
<LNSP></LNSP>
<p class=TEXT>次明有為無為，中道妙義。壞，即上滅除，可壞，即上度相；即壞其可壞，故能不著於生死有為法也。遠離，即能離，諸離，即不見我為能離，亦不見他為所離，亦不見中間度生之法，是謂諸離。併此諸離，亦復遠離，既遠離諸離，故不滯守於涅槃無為法也。所謂涅槃不安，生死不立，善獲中道；雖知一切法空寂，而不欲於空起心念。結名不壞者，不壞度生事業，依舊廣行布施。此則第二，即有為無為，以明中道，回向之義。</p>
<LNSP></LNSP>
<p class=KEPAN>子三　等佛回向</p>
<LNSP></LNSP>
<p class=VERSE>本覺湛然，覺齊佛覺，名等一切佛回向。</p>
<LNSP></LNSP>
<p class=TEXT>次明本覺妙覺，中道妙義。本覺湛然者：本覺心佛，顯現湛然，覺海澄停；如《華嚴》謂：廣大清淨也。覺齊佛覺者：覺指自己本覺，齊佛覺，謂與諸佛所證妙覺齊等，無有二相。結名等一切佛者：指自身本覺法身，與十方諸佛法身，無有高下。如前文所云：我與如來，寶覺真心，無二圓滿也。此則第三，即本覺妙覺，以明中道，回向之義。</p>
<LNSP></LNSP>
<p class=KEPAN>子四　至處回向</p>
<LNSP></LNSP>
<p class=VERSE>精真發明，地如佛地，名至一切處回向。</p>
<LNSP></LNSP>
<p class=TEXT>次明因地果地，中道妙義。精真者：因地心也；佛地者：果地覺也。發明：即開發了明。自己因地心中，所含無邊境界，正如諸佛，果地理上，所現無量剎土也。結名至一切處者：即盡佛境界之意；《華嚴》此位菩薩，廣修供養，遍至佛處，而後言三業普入一切世界，以作佛事。此則第四，即因地果地，以明中道，回向之義。</p>
<LNSP></LNSP>
<p class=KEPAN>子五　無盡回向</p>
<LNSP></LNSP>
<p class=VERSE>世界如來，互相涉入，得無罣礙，名無盡功德藏回向。</p>
<LNSP></LNSP>
<p class=TEXT>次明依報正報，中道妙義。世界即所至之處，依報也；如來即所等之佛，正報也。前二位，雖覺齊佛覺，地如佛地，猶有自他之分；今稱世界如來者，即自他融一不分也。互相涉入、得無罣礙者：如以依報，涉入正報，則一一毛孔中，有無量寶剎，莊嚴微妙；以正報涉入依報，則一一微塵內，有無量如來轉大法輪。如帝網千珠，交光相映，一珠趣多珠，多珠含一珠，一多相攝，主伴交參，故得無罣礙也。</p>
<LNSP></LNSP>
<p class=TEXT>名無盡功德藏者：《華嚴經》云：住此回向時，得十無盡藏：一見佛、二聞法、三憶持、四決定慧、五解義趣、六無邊悟、七福德、八勇猛智覺、九辯才、十力無所畏；以如是等，皆無盡故。此則第五、即依報正報，以明中道，回向之義也。</p>
<LNSP></LNSP>
<p class=KEPAN>子六　平等回向</p>
<LNSP></LNSP>
<p class=VERSE>於同佛地，地中各各，生清淨因，依因發輝，取涅槃道。名隨順平等善根回向。</p>
<LNSP></LNSP>
<p class=TEXT>次明理事一多，中道妙義。蓋同佛地者：明理一也；各生淨因者：明事多也。意謂於始覺本覺，同佛之理地，其理則一也；因而曰清淨者，皆成真因也。依此真因，展轉擴充，名曰發輝，從因剋果，直取究竟涅槃之道。結名隨順平等善根回嚮者：隨順一理，而成多事，事理雖有異名，其體本來無二，故曰平等；能生無上道果<ail>取涅槃道</ail>故名善根。此則第六，即理事一多，以明中道，回向之義。</p>
<LNSP></LNSP>
<p class=KEPAN>子七　等觀回向</p>
<LNSP></LNSP>
<p class=VERSE>真根既成，十方眾生，皆我本性。性圓成就，不失眾生。名隨順等觀，一切眾生回向。</p>
<LNSP></LNSP>
<p class=TEXT>次明自身生身，中道妙義。真根既成：指前位，隨順平等善根；由此重起大悲心，等觀眾生，故云：十方眾生，皆我本性。本性，即本覺之佛性。眾生所具之佛性，與我本來同體，此即起同體大悲心，回他向自也。性圓成就，不失眾生者：我性既已圓滿成就，亦當成就眾生，豈可遺失眾生，而不度哉？此即回自向他也。是名隨順平等大悲心，觀察眾生回向。此則第七，即自身生身以明中道，回向之義也。</p>
<LNSP></LNSP>
<p class=KEPAN>子八　真如回向</p>
<LNSP></LNSP>
<p class=VERSE>即一切法，離一切相。惟即與離，二無所著，名真如相回向。</p>
<LNSP></LNSP>
<p class=TEXT>次明真如變不變，中道妙義。上位不失眾生，即一切法也；約真如隨緣義；皆我本性，離一切相也，約真如不變義。下入本位。惟即與離，二無所著者：不著，即超有也；不離，即超空也，若言即一切法時，而復離一切相；若言離一切相時；而復即一切法；若言隨緣時，而復不變；若言不變時。而復隨緣；離即離非，是即非即，言語道斷，心行處滅。此則第八，約真如變不變，以明中道，回向之義。</p>
<LNSP></LNSP>
<p class=KEPAN>子九　解脫回向</p>
<LNSP></LNSP>
<p class=VERSE>真得所如，十方無礙，名無縛解脫回向。</p>
<LNSP></LNSP>
<p class=TEXT>次明無縛無脫，中道妙義。首句即上位，惟即與離，二無所著，已得與真如一相。一真一切真，無法不真；一如一切如，無法不如。下入本文，然真如體遍十方，而其行既為真如所如，自應同彼，於十方界，得無障礙，成就普賢身、語、意業，精進自在力，乃至成就普賢行願，彌滿法界；前位住理無礙，此位理事與事事二無礙矣！結名無縛解脫，即入法界，不可思議解脫。此則第九、即無縛無脫，以明中道，回向之義。</p>
<LNSP></LNSP>
<p class=KEPAN>子十　無量回向</p>
<LNSP></LNSP>
<p class=VERSE>性德圓成，法界量滅，名法界無量回向。</p>
<LNSP></LNSP>
<p class=TEXT>次明法界，有量無量，中道妙義。性德圓成者：承前二位而來，八無著，得性德之全體，九無礙，得性德之大用，體用備具，故曰性德圓成。孤山所謂：三德妙性圓成。無著，即般若德；無礙，即解脫德；無量，即法身德。法界量滅者：良由體無不遍，用無不周，隨舉一色一香，無非中道，一塵一毛，皆等法界，一一無有限量；是則量滅者，即無量也，故結名法界無量回向。此則第十，即法界有量無量，以明中道，回向之義。</p>
<LNSP></LNSP>
<p class=TEXT>通結前十回向，以三處區分，顯有差別；而實位位圓滿中道：一悲不礙智，二智不壞悲，此二回向眾生；三本妙合覺，四因果同地，五依正互融，六性脩雙即，七自他同根，此五回向佛道；八即離雙超：九真俗自在，十體用圓極。此三回向真如。<kpDone>六、回向十位竟。</kpDone></p>
<LNSP></LNSP>
<p class=KEPAN>癸七　加行四位　分二　子初　結前起後　二　別明四位　今初</p>
<LNSP></LNSP>
<p class=VERSE>阿難！是善勇子，盡是清淨，四十一心。次成四種，妙圓加行。</p>
<LNSP></LNSP>
<p class=TEXT>阿難！是善男子，修習正定，始後乾慧，終於十向，不住妙悟，有向上之心，並丈夫之氣，雖熾然修行，不住於相，能起無修證之修證，位位備歷，故曰：盡是清淨，四十一心；此結前也。次成四種，妙圓加行：以餘乘教中，皆有四加，而非妙非圓，故此佛以妙圓以簡之。前於乾慧，即以此心，中中流入，圓妙開敷，從真妙圓，重發真妙真圓。經歷信、住、行、向，次成四種加行。妙者，愈增於妙，圓者益極於圓，自不可以尋常加行目之。蓋此四種，名為加功用行，乃入道要門，始終地位，皆以增進，漸次深入；如下文所云：如是皆以三增進故，善能成就五十五位真菩提路。如漸次中，非加行莫入乾慧，乃至等覺，非加行莫入妙覺。今獨於十向之後，列四加者，以顯十地之法尊勝，非此莫能進入，此開後也。</p>
<LNSP></LNSP>
<p class=KEPAN>子二　別明四位　分四　丑初　煖地一位　二　頂地一位　三　忍地一位　四　世第一位　今初</p>
<LNSP></LNSP>
<p class=VERSE>即以佛覺，用為己心，若出未出。猶如鑽火，欲然其木，名為煖地。</p>
<LNSP></LNSP>
<p class=TEXT>此別名四加，泯心、佛而滅數量，揀異唯識，位位各有能發定，所發觀，及所觀法。今經但以心佛對辨，而成四位。煖地猶云：佛即心；頂地：心即佛；忍地：即心即佛；世第一地：非心非佛。以心攝眾生，佛攝真如，是總攝十回向三處也。即以佛覺，用為己心者：佛覺，指初地所具之佛覺，用為自己加行之因心，欲證佛即是心之境，而因心欲亡未亡，果用將發未發，故曰若出未出。喻如鑽火然木，火譬初地，本覺智火，本來在木中；木譬無明，今本覺智火，欲出未出，無明之木；將然未然。加功至此，喻如鑽火，欲然其木，先得煖相現前，名為煖地。龍牙禪師云：「學道如鑽火，逢煙且莫休，直待金星現，歸家始到頭。」</p>
<LNSP></LNSP>
<p class=KEPAN>丑二　頂地一位</p>
<LNSP></LNSP>
<p class=VERSE>又以己心，成佛所履，若依非依。如登高山，身入虛空，下有微礙，名為頂地。</p>
<LNSP></LNSP>
<p class=TEXT>又以此自己加行之因心，成其初地，佛覺之所履，心為佛依，如足履地，體觀自心，即佛境界。而心相未能全忘，為若依；心相垂盡，為非依，喻如登高山，其身已入虛空，不過腳跟未離山頂，下有微礙。今下有微礙，故曰若依，身入虛空，故曰非依。礙而至於微，而心相亦復無多也。故結名頂地。</p>
<LNSP></LNSP>
<p class=KEPAN>丑三　忍地一位</p>
<LNSP></LNSP>
<p class=VERSE>心佛二同，善得中道，如忍事人，非懷非出，名為忍地。</p>
<LNSP></LNSP>
<p class=TEXT>煖地，即以佛覺，用為己心；頂地，又以己心，成佛所履。是心、佛猶存二相。加功至此，則心佛二同，所謂即心即佛也。佛覺泯為因心，因心泯同佛覺，雖心佛歷然，而因果融即，常於加行心中，見佛業用，亦於諸佛行處，洞徹自心，故曰：善得中道。但將證未證，心中明了，吐露不出，喻如忍事之人，若欲懷之於心，便欲訴向於人，有欲出之於口，又非可以話會。故曰：非懷非出，名為忍地。</p>
<LNSP></LNSP>
<p class=KEPAN>丑四　世第一位</p>
<LNSP></LNSP>
<p class=VERSE>數量銷滅，迷、覺中道，二無所目，名世第一地。</p>
<LNSP></LNSP>
<p class=TEXT>數量銷滅者：煖地中，即以佛覺，用為己心，尚存己心數量；頂地中，雖以己心，成佛所履，尚存佛履數量，此二皆迷中道之數量也。忍地中，心佛二同，尚存二同數量；此乃是覺中道之數量也。迷覺二字，雙貫中道之上，迷中道者：非謂迷了中道，乃因心中，所修之中道也。覺中道者：亦非覺了中道，乃果位中，所證之中道也。今則不但無迷，亦且無覺，下無己心，上無佛覺，若心若佛，二無所目，則數量俱銷，心佛雙泯，猶云非心非佛也。南泉云：莫認心認佛，認得亦是境，古人喚作所知愚。馬大師云：不是心，不是佛，不是物。結名世第一位，此於世間法中，最為第一也。而於一念中，法爾亦具，此四加行。然此四加行，說雖次第，行在一時，所以名為妙圓也。<kpDone>七、加行四位竟。</kpDone></p>
<LNSP></LNSP>
<p class=KEPAN>癸八　地上十位　分十　子初　歡喜地　二　離垢地　三　發光地　四　燄慧地　五　難勝地　六　現前地　七　遠行地　八　不動地　九　善慧地　十　法雲地　今初</p>
<LNSP></LNSP>
<p class=VERSE>阿難！是善男子，於大菩提，善得通達，覺通如來，盡佛境界，名歡喜地。</p>
<LNSP></LNSP>
<p class=TEXT>地有多義，略約二種解釋：一、成實義：謂地地皆以真如實相為體，堅固不壞。二、發生義：謂地地皆發生佛地功德，大用重重無盡。溫陵曰：蘊積前法，至於成實，一切佛法，依此發生，故謂之地。問：四加行亦皆稱地，與此同耶異耶？答：非同非異。何以謂之非同？功德超勝故；何以謂之非異？同為趣進妙覺之因地故。據前四卷末，如來但立因果二地，文云：得元明覺，無生滅性，為因地心，然後圓成果地修證。是則，但以修習圓通本根為因地，而以佛究竟妙覺為果地，中間皆圓成果地之位也。</p>
<LNSP></LNSP>
<p class=TEXT>阿難！是善男子，於世第一地，善能成就，則障初地，一分無明，豁然頓破，而如來三德秘藏，全然圓證。於大菩提：即無上菩提，不出三藏全體，十玄妙用。此菩薩位居分證，不云成就，但是通達。而善得者，即現量親證，不離自心，通達佛覺故。覺通如來，盡佛境界二句，即釋上二句，以自心本覺，與諸佛妙覺，融通無二，能盡諸佛，微妙境界。即前文所云：惟妙覺明，圓照法界也。此不但通達，而且盡佛境界，如三世諸佛，所應得者，我已得之，如一切眾生，所本具者，我已證之；是故極生慶快，名為歡喜也。</p>
<LNSP></LNSP>
<p class=KEPAN>子二　離垢地</p>
<LNSP></LNSP>
<p class=VERSE>異性入同，同性亦滅，名離垢地。</p>
<LNSP></LNSP>
<p class=TEXT>異性，指九界之性；前位覺通如來，即九界之異性，入於如來，平等之同性。雖同一佛境，而此境未亡，猶是清淨心中之微垢。因對異說同，異固是垢，同亦是垢。所以於無間道中，無修而修，定慧雙流；解脫道中，無證而證，並將此同性亦滅，是謂離垢清淨，故名離垢地。</p>
<LNSP></LNSP>
<p class=KEPAN>子三　發光地</p>
<LNSP></LNSP>
<p class=VERSE>淨極明生，名發光地。</p>
<LNSP></LNSP>
<p class=TEXT>淨極者：前位同性亦滅，細垢已離，但未至離離；今將離垢之離復離，是為淨極。明生者：譬如古鏡重磨，垢盡之後，更加拂拭，則淨極明生，真覺顯露，靈鑑無礙，即所謂淨極光通達也，是名發光地。</p>
<LNSP></LNSP>
<p class=KEPAN>子四　燄慧地</p>
<LNSP></LNSP>
<p class=VERSE>明極覺滿，名燄慧地。</p>
<LNSP></LNSP>
<p class=TEXT>明極者：躡前位。光明始生，未至明極，此位妙明極盛，覺智增長，如大火聚，能燒煩惱之薪。而言覺滿者：明其稱性故，所謂覺照，彌滿清淨，中不容他，即前云：寂照含虛空也。名燄慧者：表如燄之慧，有爍絕之勝用而已。</p>
<LNSP></LNSP>
<p class=KEPAN>子五　難勝地</p>
<LNSP></LNSP>
<p class=VERSE>一切同異，所不能至，名難勝地。</p>
<LNSP></LNSP>
<p class=TEXT>地前智名異，地上智名同。初地覺通如來，異性滅，惟一佛境，即同也。二地復經同性亦滅，由淨而明，由明而滿，再經兩地之修證，則前之異同，至此則杳不相及。及尚不能及，況超勝乎？故名難勝地。唯識謂此地，真俗兩智，行相違合，今令相應，極難勝故。</p>
<LNSP></LNSP>
<p class=KEPAN>子六　現前地</p>
<LNSP></LNSP>
<p class=VERSE>無為真如，性淨明露，名現前地。</p>
<LNSP></LNSP>
<p class=TEXT>從初地至此，銷異滅同，明生覺滿，復超同異，凡情聖解，悉已剷除。有為功用至極，即契無為真如也。性淨明露者：真如妙性，本來清淨，分明顯露，初得親證。然而真如，全體大用，當在八九兩地；而八地，真無功用，此地方到無為，始顯真如，但約性顯，而名現前也。</p>
<LNSP></LNSP>
<p class=KEPAN>子七　遠行地</p>
<LNSP></LNSP>
<p class=VERSE>盡真如際，名遠行地。</p>
<LNSP></LNSP>
<p class=TEXT>真如本來無際，望之不見其影，窮之無有分量；今言盡際者：即所謂盡其實際，於無際之際，迥超極造，故名遠行地。</p>
<LNSP></LNSP>
<p class=KEPAN>子八　不動地</p>
<LNSP></LNSP>
<p class=VERSE>一真如心，名不動地。</p>
<LNSP></LNSP>
<p class=TEXT>承前既已盡際，乃得全體。一真凝然、湛寂不動。動即變動，而如理精真，無有變動，菩薩當住此地，遍觀諸法，諸法皆真，法法皆如，一塵一毛，一一無非真如自心。即所謂徹法底源，無動無壞，故名不動地。</p>
<LNSP></LNSP>
<p class=KEPAN>子九　善慧地</p>
<LNSP></LNSP>
<p class=VERSE>發真如用，名善慧地。</p>
<LNSP></LNSP>
<p class=TEXT>《正脈》云：前位，是得真如全體，此位，是發真如大用，稱體起用，自然之理。《華嚴》、《金光明》，多指功行，而本經惟說本真，自體自用。前位，一塵一毛，皆清淨本然，周遍法界。此位，則一一互攝互入，即遍即包，十玄業用，皆真如用也。結名善慧，即法界無障礙智也。問：「七行之塵界互現，五向之依正互涉，與斯何異？」答：「七行方有是願，未說親證本真，自體自用，法爾本具，顯現發揮也。」《華嚴》、《唯識》、《金光明》、皆言此地，具四無礙辯，為大法師，最善說法。《華嚴》名此菩薩，具四無礙智，作大法師，演說無量，阿僧祇句義，無有窮盡，故名發真如用。餘謂說法，固可以說為發用，然方是大用中一用耳，故明用，不遺說法，而說法，豈盡大用耶？餘地既皆不盡同，此何必同乎？故須具十玄，方為稱真之用，然亦豈遺說法哉！</p>
<LNSP></LNSP>
<p class=VERSE>阿難！是諸菩薩，從此已往，修習畢功，功德圓滿。亦目此地，名修習位。</p>
<LNSP></LNSP>
<p class=TEXT>阿難！是諸菩薩：諸者眾也近指，四加以至於此；遠指，該前之四十一心。從此已往：往者去也，即自九地以去，後三位也。不可指前，若指前，應言已還，且下文意，亦復指後。修習畢功，功德圓滿者：謂言修習之功行，於茲已畢，出世之功德，亦稱圓滿，此去祇論證，不論修。亦目名也此地，為修習位：顯修習之功，終極於此，故另結之，以清眉目焉。</p>
<LNSP></LNSP>
<p class=KEPAN>子十　法雲地</p>
<LNSP></LNSP>
<p class=VERSE>慈陰妙雲，覆涅槃海，名法雲地。</p>
<LNSP></LNSP>
<p class=TEXT>慈妙是法，陰雲是喻。謂真慈普被，彌滿成陰，妙智大雲，靉靆密佈，理智齊彰，地上清涼。良以慈陰妙雲，是十地圓滿之因德，涅槃性海，是十地將證之果德。涅槃梵語，此翻多義，今略取圓寂之義，謂真無不圓，妄無不寂。即菩薩從最初發心脩行，依不生滅之根性，定慧均等，中中流入，趣涅槃果海，到此將證未證故，但曰覆也。結名法雲地，以慈智是法，雲字該攝陰字，仍是雙舉法喻以結之。<kpDone>八、地上十位竟。</kpDone></p>
<LNSP></LNSP>
<p class=KEPAN>癸九　等覺一位　分二　子初　正明本位　二　出所得慧　今初</p>
<LNSP></LNSP>
<p class=VERSE>如來逆流，如是菩薩，順行而至，覺際入交，名為等覺。</p>
<LNSP></LNSP>
<p class=TEXT>此正明本位。《起信》等諸經論，十地後不開此位；在法雲地，即謂方便滿足，始覺還源，本始合一，得智淨相，乃合入十地耳。此位，將明菩薩始覺，等於如來妙覺，齊佛際而破生相。如來逆流者：謂如來因圓果滿，得證涅槃果海，因不捨眾生，倒駕慈航，逆涅槃流而出，入生死海，脩因克果，此就斷果言之。若就智果言之，則如來出菩提覺際，而菩薩入菩提覺際，彼此正當相交，故云覺際入交。《正脈》云：覺際入交者，菩薩始覺，與佛妙覺，分劑正齊，但有順逆之不同耳。譬如入海探寶，前商已得諸寶，逆流而出，到於海門；後商方以進取，順流而入，亦到海門；是二船恰齊，但前商船頭向外；後商船頭向內，為不同耳。溫陵曰：如來逆流，出同萬物，菩薩順流，入趨妙覺。已至覺際，故名入交，與佛相齊，故名等覺也。</p>
<LNSP></LNSP>
<p class=KEPAN>子二　出所得慧</p>
<LNSP></LNSP>
<p class=VERSE>阿難！從乾慧心，至等覺已，是覺始獲，金剛心中，初乾慧地。</p>
<LNSP></LNSP>
<p class=TEXT>阿難！從乾慧初心，中間所歷，信、住、行、向、四加、十地，而至等覺後心已。是覺，即指等覺；金剛心者，解脫道前，無間道一分，至堅利之慧，能破最初生相無明之惑體；是等覺位中，方始獲得金剛心中，初乾慧地。《寶鏡疏》云：此經始終，有二乾慧名，古來諸疏，議論紛紜，全無定準，致令後學，亦無可據；良由未悉本經之的旨耳！蓋九界眾生，咸因三種業流，致有五住煩惱，以感二種生死。五住者：所謂欲愛住、色愛住、無色愛住、見一切住、無明住也。三種流者：即欲流、有流、無明流也。以前四住為欲流，有流，感分段生死，此在初信已斷；後一無明住地，即無明流，感變易生死，至佛果乃斷。</p>
<LNSP></LNSP>
<p class=TEXT>以此論之，則前乾慧，乃是金剛初心，先斷欲有二流，出分段生死者也。以故經云：欲愛乾枯，根境不偶，現前殘質，不復續生。如澄濁水，沙土自沉，清水現前，名為初伏客塵煩惱。自初信之後，即志斷無明，但其積習深厚，故歷五十四位，至等覺，金剛後心，生相無明纔乾，以此定慧堅強，方始永斷，故云是覺始獲金剛心中，初乾慧也。溫陵曰：前名乾慧，以未與如來法流水接；此名乾慧，以未與如來妙莊嚴海水接。吳興曰：以障妙覺，無明初乾，未與究竟如來法流水接故也。</p>
<LNSP></LNSP>
<p class=KEPAN>癸十　妙覺一位</p>
<LNSP></LNSP>
<p class=VERSE>如是重重，單複十二，方盡妙覺，成無上道。</p>
<LNSP></LNSP>
<p class=TEXT>如是，指始從乾慧，終至妙覺，重重單複十二，方能窮盡，妙覺果位。單七者謂：一名一位為單。如乾、煖、頂、忍、世、等、妙之七者是也。複五者，謂一名十位為複，如信、住、行、向、地之五者是也。以其單有七重，複有五重，故言重重單複十二也。方盡妙覺，成無上道：盡者，窮極之義；眾生迷真起妄，從此法界流，菩薩返妄歸真，還歸此法界，窮源極證，始本合一，能所雙亡，方為盡妙，名究竟果覺，得成無上正真<ail>菩提涅槃</ail>之道。等覺，只但稱齊，始本尚未合一，今於最後一剎那間，證入斯位；但惟本覺，無別始覺，寂照一如，理事相即，三如來藏性之體全彰，四無礙法界之用顯現，窮玄極妙，不可思議。成無上道：成就三菩提，三涅槃，至極無上之道也。<kpDone>初正答因果諸位竟。</kpDone></p>
<LNSP></LNSP>
<p class=KEPAN>壬二　結顯清淨脩法</p>
<LNSP></LNSP>
<p class=VERSE>是種種地，皆以金剛觀察，如幻十種深喻，奢摩他中，用諸如來，毗婆舍那，清淨修證，漸次深入。</p>
<LNSP></LNSP>
<p class=TEXT>是上來，耳根圓通，稱性起脩，所經之種種諸地，皆以金剛藏心，觀察妙慧所建立也。蓋金剛觀察者，體用雙舉也。金剛，即藏性之體；觀察，即藏性之用；此正藏性全體大用也，亦即首楞嚴定之體用也。如前所謂，金剛王寶覺自分證位中，破一品無明，證一分三德，由是位位，轉入轉深，而至等覺，金剛後心，完全皆是用此，金剛觀察之力，內照之功所成也。如幻十種深喻：如觀音自陳云：如幻聞熏聞修，金剛三昧。亦即文殊所謂：宣說金剛王，如幻不思議，佛母真三昧。故如來結云：是種種地，皆用金剛觀察，如幻三昧也。十喻者：如《大品》云：觀一切業如幻，一切法如燄，一切身如水月，妙色如空華，妙音如谷響。諸佛國土如乾闥婆城，佛事如夢，佛身如影，報身如像，法身如化，不可取，不可捨，一切空故。此中喻雖有十，所喻之法，不出度生、說法、嚴土、供佛而已。然既曰不可取，則無生可度，無法可說，無土可嚴，無佛可供。既曰不可捨，則任運度生，任運說法，任運嚴土，任運供佛。既曰一切空故，則取捨雙忘，忘心亦寂，故云深也。古德有云：修習空華萬行，宴坐水月道場，降伏鏡裏魔軍，大作夢中佛事者此也。奢摩他中，用諸如來，毘婆舍那：奢摩他，是自性本具圓定，即根中不生滅，不動搖之性，是天然本具之定體，而能照見於此，是為微密觀照，圓解大開，於是稱性起修，於中用諸如來，毘婆舍那。前文問答，皆無是名。</p>
<LNSP></LNSP>
<p class=TEXT>如《莊嚴論》云：安心於正定，即名為止，所謂奢摩他。正住法分別，是名為觀，所謂毘婆舍那。《起信論》云：所言止者，謂止一切境界相，隨順奢摩他義故；所言觀者，謂分別因緣生滅相，隨順毘婆舍那義故。今詳此經語氣，似不全同彼意，毘婆舍那，全歸修意，蓋是不離自性本定之中，雙用即定之慧，與即慧之定，亡塵照性，定慧雙流。無修而修，揀彼凡外事相之染修；無證而證，揀彼權小新成之實證。故曰：「清淨修證。」從三漸次中，悟圓理，而起圓修，漸次深入，究竟寶所矣！<kpDone>二結顯清淨修法竟。</kpDone></p>
<LNSP></LNSP>
<p class=KEPAN>壬三　推重初心勸進</p>
<LNSP></LNSP>
<p class=VERSE>阿難！如是皆以三增進故，善能成就，五十五位，真菩提路。</p>
<LNSP></LNSP>
<p class=TEXT>此通結一經，大定之始終。自阿難啟請十方如來得成菩提之定，妙奢摩他、三摩、禪那，最初方便，而如來首告之曰：有三摩提，名大佛頂首楞嚴王，具足萬行，十方如來，一門超出妙莊嚴路。此初示佛定總名，令知諸佛，修因克果，然後逐答阿難所問三名。二說奢摩他路，令悟密因，大開圓解。三說三摩修法，令從耳根，一門深入，四說禪那證位，令住圓定，直趣菩提。文至此處，是禪那證位，故云如是種種位次，皆以三增進故。正助熏修，從始逮終善能成就，五十五位，真菩提路；是三增進，乃為證楞嚴之最初方便矣！</p>
<LNSP></LNSP>
<p class=TEXT>善能成就者：先從大開圓解，悟明根中不生不滅之性，即是首楞嚴天然本具之定體。然後躡解起行，依此不生滅性，為本修因。從耳根下手，一門深入，中間經歷，信、住、行、向、地，四加等覺，五十五位；無修而修，不妨幻修，無證而證，不妨幻證，於本無漸次，深入之中，不妨幻立漸次，而深入之。真菩提路者：即上諸位，真實歸菩提家之道路也。乾慧非真，妙覺非路，以乾慧相似覺，未發真信，猶未起程，故非是路，是以除之；以妙覺、究竟覺已經到家，亦非是路，故亦除之；則知五十五位，真菩提路者，即十方如來，一門超出，妙莊嚴路也。<kpDone>三推重初心勸進竟。</kpDone></p>
<LNSP></LNSP>
<p class=KEPAN>壬四　判決邪正令辨</p>
<LNSP></LNSP>
<p class=VERSE>作是觀者，名為正觀；若他觀者，名為邪觀。</p>
<LNSP></LNSP>
<p class=TEXT>上云，是種種地，皆以金剛觀察，如幻十種深喻；是知楞嚴正定，全體大用，不出金剛觀察。始從因地，終於果地，先頓悟根性為因心，然後依悟修證。作是觀者，名為正觀：欲人捨邪，而歸正也。此邪、不定指邪外，凡執六識為真因，以事行為真修者，皆名為他觀。非自性之正定，即名為邪觀也。如第一卷、二種根本云：「諸修行人，不能得成無上菩提，乃至別成聲聞緣覺，及成外道，諸天魔王、及魔眷屬，皆由二種根本，錯亂修習。」亦此意也。<kpDone>四判決邪正令辨竟。併上二詳示淨緣起歷成諸位竟。再併上三大科初正說妙定始終竟。</kpDone></p>
<LNSP></LNSP>
<p class=KEPAN>戊二　通示全經名目　分二　己初　文殊請問經名　二　如來備說五名　今初</p>
<LNSP></LNSP>
<p class=VERSE>爾時，文殊師利法王子，在大眾中，即從座起，頂禮佛足，而白佛言：當何名是經？我及眾生，云何奉持？</p>
<LNSP></LNSP>
<p class=TEXT>此文殊請問經名。夫名者實之賓也，義者，名之實也。斯經自正宗以來，所詮經義略備，而能詮之名未彰；故以文殊，請問經名。此菩薩是根本大智，有欲如來，依義立名，即得總持之要。溫陵曰：正宗未終，而遽結經名，由初示密因，次開修證，而卒乎極果，則經之正範畢矣！結經後文，尚屬正宗，舊名助道者，特助道而已。爾時者：當總示逐答諸文，已竟之時。文殊師利法王子解見在前。在大眾中，即從座起，頂禮佛足，而白佛言：當何名是經？正求佛因義立名，使現未眾生，因名思義耳。云何奉持者：奉以自修，持以化世也。</p>
<LNSP></LNSP>
<p class=KEPAN>己二　如來備說五名　分六　庚初　境智　二　機益　三　性修　四要妙　五　因果　六　總答　今初</p>
<LNSP></LNSP>
<p class=VERSE>佛告文殊師利：是經名大佛頂，悉怛多般怛囉。無上寶印，十方如來，清淨海眼。</p>
<LNSP></LNSP>
<p class=TEXT>文殊請名，如來具答，告文殊師利曰：是經二字，總貫下五名。此第一題，境智為名。上十三字為境，屬密題；下八字為智，屬顯題。詳玩五名，皆顯密雙彰。此密題境字，乃是理境，為顯題智之所照也。大佛頂：大者，即眾生之心，當體得名，橫無邊涯，豎無底蘊；佛頂，即佛之肉髻頂相，以表無上最尊，無見最妙，正以表一真法界也。</p>
<LNSP></LNSP>
<p class=TEXT>悉等六字，此云白傘蓋，七卷中。元有摩訶二字，翻為大，此不列者，因上大佛頂，連用之意，即體大也。悉怛多，般怛囉：此云白傘蓋，白為眾色之本，純淨絕染，即相大也。傘蓋為展覆之具，普被一切，即用大也。正表一心三大之義也。無上寶印者：總攝上一真法界，一心三大，圓融絕待，更無何法，能超過其上，故云無上寶印，即海印心印。《華嚴經》云：海印三昧威神力。《法句經》云：森羅及萬象，一法之所印。一法，即一心之法；所印，則法法皆心，諸佛諸祖，遞代相傳之心印也。此上是密題，為理境。末八字是顯題，為智照。十方如來：指過去諸如來，斯門已成就。清淨者：離分別、絕能所；海眼者，海即心海，眼即智也，謂照心海之智眼也。如珠有光、還照珠體，故以境智為名。</p>
<LNSP></LNSP>
<p class=KEPAN>庚二　機益</p>
<LNSP></LNSP>
<p class=VERSE>亦名救護親因，度脫阿難，及此會中，性比丘尼，得菩提心，入遍知海。</p>
<LNSP></LNSP>
<p class=TEXT>此第二題，機益為名。上十六字屬機，下八字屬益。前云五題，皆顯密雙彰，獨此題惟顯無密。細察其意，救護親因，亦仗楞嚴秘密神咒之力。阿難性尼皆此經當機，凡務多聞，而未全定力者，皆準阿難；凡欲惑熾然，不思出要者，皆準性尼。救度阿難，脫離淫難，及護持會中性比丘尼，欲愛乾枯，頓證三果。此二人皆大權示現，亦可謂之密，以上屬機。下屬益。得菩提心者：頓悟因心；根性，即是因心，依此而修，疾趣無上菩提之果覺。入遍知海：即得入正遍知海。正知，心生萬法；遍知，萬法唯心。得此圓智，是之謂益。</p>
<LNSP></LNSP>
<p class=KEPAN>庚三　性修</p>
<LNSP></LNSP>
<p class=VERSE>亦名如來密因，修證了義。</p>
<LNSP></LNSP>
<p class=TEXT>此第三題，性修為名。十方如來，必須先悟自己根性，本不生滅，是菩提因；然後依之起修，方能得菩提果。而謂密因者，乃秘密之因地心也。而凡、外、權、小，皆所不知。此四字屬性具，為密題；下四字屬修成，為顯題。言性雖本有，修即不無，所謂無修而修，非同事相之染修，無證而證，非同新成之實證，故曰：「了義修證」。</p>
<LNSP></LNSP>
<p class=KEPAN>庚四　要妙</p>
<LNSP></LNSP>
<p class=VERSE>亦名大方廣，妙蓮華王。十方佛母，陀羅尼咒。</p>
<LNSP></LNSP>
<p class=TEXT>此第四題，要妙為名。上七字為最妙，屬顯題。大方廣，以次為體、相、用三大之義。大者、直目性體，橫豎無際故；方者，具足德相，恆沙稱性故；廣者，稱體妙用，出生無盡故。《華嚴》具此三大，斯經亦具，益見與《華嚴》同旨矣！妙，名不可思議，蓮華，喻如來藏心，因果交徹，染淨一如，略取方華即果，處常、淨二義。王者，自在之意，亦見斯經與《法華》同條共貫矣！下八字為最要，屬密題。佛母，表其出生義；陀羅尼，此云總持，明其含攝義，十方一切諸佛，皆從此經之所出生故。前云：是佛頂光聚，悉怛多、般怛囉，秘密伽陀，微妙章句。出生十方，一切諸佛，故稱佛母。陀羅尼：此云，總一切法，持無量義，即指佛頂神咒，能總持一切諸法，十方如來，因此咒心，得成無上正真知覺，故冠以十方佛母，陀羅尼咒。</p>
<LNSP></LNSP>
<p class=KEPAN>庚五　因果</p>
<LNSP></LNSP>
<p class=VERSE>亦名灌頂章句，諸菩薩萬行，首楞嚴。</p>
<LNSP></LNSP>
<p class=TEXT>此第五題，因果為名。上四字，及首楞嚴為果，屬密題，諸菩薩萬行為因，屬顯題。按此經原係中印度，那爛陀寺大道場，經於《灌頂部》，錄出別行，故名《灌頂章句》。此依總彰別，意顯此經，所有章句，皆屬《灌頂部》出故。《灌頂疏》云：印度密部有五：東方阿閦佛，名金剛部；南方寶生佛，名灌頂部；西方彌陀佛，名蓮華部；北方成就佛，名羯磨部；中央毘盧佛，名如來部。此經是《灌頂部》，誦此章句，仗其秘密之功能，而悟理起修，亡塵照性，遂得疾趣，五十五位，真菩提路。無修而修，無證而證，則為諸菩薩萬行，是無作妙行，蒙如來智水灌頂，亦猶剎利之受職也，證入楞嚴究竟堅固之果。</p>
<LNSP></LNSP>
<p class=KEPAN>庚六　總答</p>
<LNSP></LNSP>
<p class=VERSE>汝當奉持。</p>
<LNSP></LNSP>
<p class=TEXT>以上五名，汝當因名思義，敬奉受持。《正脈》云：蓋必以智照境，隨機受益，從性起修，盡其要妙，滿其因果，方為能奉持也。夫既說全經，而又備陳經目，則如來所以應求而說者。可謂委悉盡矣！<kpDone>二如來備說五名竟。併上大科，二如來答定竟。</kpDone></p>
<LNSP></LNSP>
<p class=KEPAN>丁三　當機獲益　分三　戊初　敘述所聞　二　頓悟禪那　三　漸證二果　今初</p>
<LNSP></LNSP>
<p class=VERSE>說是語已。即時阿難，及諸大眾，得蒙如來，開示密印，般怛囉義，兼聞此經，了義名目。</p>
<LNSP></LNSP>
<p class=TEXT>此出名總答。說是語已竟之時，阿難及諸有學大眾，得蒙如來，開示密印，即指秘密心印，圓通妙體，得此為因地心，可以成佛曰印，眾生不知曰密。又即摩訶悉怛多，般怛囉之義，此云大白傘蓋，雖無前五字，文之略也。前文重宣神咒，述功勸持，併懇示進修，五十五位，真菩提路。及聞此經，文殊問名，如來備說，五種了義名目，此五名，皆詮盡理，直指之了義。《正脈》云：名標總相，義演別相，得其別相，可以開悟，得其總相，可以奉持。蓋開悟宜詳，而奉持宜簡，然總別互收，利益齊等，故雙述顯益也。</p>
<LNSP></LNSP>
<p class=KEPAN>戊二　頓悟禪那</p>
<LNSP></LNSP>
<p class=VERSE>頓悟禪那，修進聖位，增上妙理，心慮虛凝。</p>
<LNSP></LNSP>
<p class=TEXT>前敘聞併及大眾。此悟，乃大眾同悟也。頓悟禪那者：自如來逐答，三定別名，並未言禪那，獨至此處，始一稱之，下連修進聖位，足顯談聖位處，即是說禪那耳。文從信、住、行、向、四加、地等，頓悟漸修，經歷五十五位，全性起修，全修在性。增上妙理：增上，殊勝也；妙理，即玄妙理體，迥超權漸，乃圓頓之極則焉。心慮虛凝者：《正脈》云：全經朗徹，萬象一心，海印森羅，言思不及之境也。</p>
<LNSP></LNSP>
<p class=KEPAN>戊三　漸證二果</p>
<LNSP></LNSP>
<p class=VERSE>斷除三界，修心六品，微細煩惱。</p>
<LNSP></LNSP>
<p class=TEXT>前雖悟同大眾，而證有分別，此阿難進位於二果，非大眾同證也。斷除三界修心：此斷思惑，於修道位中斷之，故曰修心。然全分八十一品。通三界九地，每地各九品，斷欲界前六品，而證二果，斷後三品，而證三果，斷上二界八地七十二品，而證無學。今云六品，即欲界前六品也。阿難原是初果之人，自聞經至三卷終，大開圓解，頓獲法身，然理雖頓悟，乘悟併消，事非頓除，因次第盡，故至此方證二果。微細煩惱者：即思惑，揀非見惑之麤耳。足見阿難煩惱障重，所知障輕故，雖證二果，決定自知，成佛不謬也。請位至此，名圓位因果周。<kpDone>三當機獲益竟。正宗大科，丙初正脩具示成佛妙定竟。</kpDone></p>
<LNSP></LNSP>
<p class=TEXT align=right>楞嚴經講義第十九卷終</p>
<LNSP></LNSP>
<p class="TEXT volend" align=right>大佛頂首楞嚴經講義第四冊終　</p>
<LNSP></LNSP>
</div>
<div class=endImage title="UTF-8 encoded"></div>
</body>
</html>

