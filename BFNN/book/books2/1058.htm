<html>
<head>
<meta http-equiv=Content-Type content="text/html; charset=utf-8">
<link rel="stylesheet" href="../books/book.css">
<link rel="stylesheet" href="../books/book.css">
<script src="../mybfnn.js"></script>
</head>

<script>
write1037(22, `
/KEPAN/囑累品第二十二

流通分內，依經文次第，於如來神力品之後即為囑累品，故在全經品第中，居第二十二。

前品佛既顯大神通，令眾信受，此更以手摩諸菩薩頂，囑咐流通。顯受持是經者，即為佛力之所護持攝受。為明斯義，故有此品。

勝妙力無上中，有護法力。本品與普賢菩薩勸發品，同為護法力無上。但普賢品為菩薩之護法力；為明佛之護法力無上，故有此品。

囑、咐囑，累、重疊之義，謂再三咐囑。又依中土文義，亦可釋云：以此妙法咐囑菩薩，即以此事累諸菩薩荷擔責任也。

/TEXT339/丙二　正囑累以令流通
/TEXT339/丁一　如來付囑

/VERSE/爾時、釋迦牟尼佛從法座起，現大神力，以右手摩無量菩薩摩訶薩頂而作是言：『我於無量百千萬億阿僧祇劫，修習是難得阿耨多羅三藐三菩提法，今以付囑汝等，汝等應當一心流布此法，廣令增益』！如是三摩諸菩薩摩訶薩頂而作是言：『我於無量百千萬億阿僧祇劫，修習是難得阿耨多羅三藐三菩提法，今以付囑汝等，汝等當受持、讀、誦，廣宣此法，令一切眾生普得聞知！

此釋三業加持、咐囑流通。手摩為身業，口言為語業，咐囑必有意旨為意業，故云三業加持。以手摩無量菩薩頂，則當有無量手；摩頂同時，則手之數亦當同時與為無量，故曰現大神力。一心流布，謂專事流通。廣令增益，謂令眾生得聞此法而增長法益，即聞此法後能發菩提心、入佛知見也。下復三摩頂而三告之。

/VERSE/『所以者何？如來有大慈悲，無諸慳吝，亦無所畏，能與眾生佛之智慧、如來智慧、自然智慧，如來是一切眾生之大施主。汝等亦應隨學如來之法，勿生慳吝！於未來世，若有善男子、善女人信如來智慧者，當為演說此法華經，使得聞知，為令其人得佛慧故。

此釋三業加持咐囑之所由。蓋妙法既為如來修習所得，則欲受持是法者必當先知如來之功德也。能與人以樂為慈，能拔人於苦為悲，不祕大法為無慳吝，敢決定說為無所畏。佛智慧、指佛之種智；如來智慧、指根本一切智，即一切智之體性智；自然智慧、為無為智。凡此諸智，佛悉能與眾生令得法樂，故曰施主；以所授妙法、為給眾生以究竟之樂，故曰大施主。菩薩欲學佛，即應學如來以如是難得之妙法施給眾生，令入佛之知見，否則即不為學佛。得佛慧、謂由聞生信，由信生解，由解起行，由行而證入於佛之知見也。

/VERSE/『若有眾生不信受者，當於如來餘深法中示教利喜。汝等若能如是，則為已報諸佛之恩』。

此釋權教餘法、及勸信報恩。謂若遇根性未熟之眾生，不能信此妙法華經者，當為權說其餘有深義之經法，以調伏其心，令生法喜。苟能如是受持，如是示教，斯為已報佛恩也。餘深法、不專指何經，或為大乘方廣經典，或為小乘經典，或為人天等善法。既為佛法，皆令眾生會歸佛義，故即盡為深法。其不見法之深義者，以眾生取著於法相故耳。蓋苟為佛法，雖極棧為五戒、三皈依、一稱南無佛之類，均為深法，以已入佛道故。彼外道之世間有漏諸法，雖已修證至非非想定，固不足以及之也。佛恩難報，然亦非竟難報，若能受持是經，並廣勸人受持，即為已報。否則空鶩於布施供養三寶之為，雖非無緣法之益，固無當於能報佛恩之萬一也。

/TEXT339/丁二　菩薩敬受

/VERSE/時諸菩薩摩訶薩聞佛作是說已，皆大歡喜遍滿其身，益加恭敬，曲躬低頭，合掌向佛，俱發聲言：『如世尊敕，當具奉行。唯然，世尊！願不有慮』！諸菩薩摩訶薩眾，如是三反俱發聲言：『如世尊敕，當具奉行！唯然，世尊！願不有慮』。

菩薩因佛三敕，故三反答之。

/TEXT339/丁三　令塔等還

/VERSE/爾時、釋迦牟尼佛令十方來諸分身佛各還本土，而作是言：『諸佛各隨所安，多寶佛塔還可如故』。

/TEXT339/丁四　眾皆歡喜

/VERSE/說是語時，十方無量分身諸佛坐寶樹下師子座上者，及多寶佛，並上行等無邊阿僧祇菩薩大眾，舍利弗等聲聞四眾，及一切世間天、人、阿修羅等，聞佛所說，皆大歡喜。

結經之末。並無信受奉行或作禮而去等語，顯是品之後仍有下文也。
`);
</script>
