
<html>
<head>
<meta http-equiv=Content-Type content="text/html; charset=utf-8">
<title>楞嚴經通議卷五</title>
<link rel="stylesheet" href="../books/book.css">
</head>
<body lang=ZH-TW background="../books/textbackground.jpg" class="Normal" bgcolor="#ffffff">
<div class=bookClean style='layout-grid:18.0pt'> 
<p class=TITLE>楞嚴經通議卷五</p>
<LNSP></LNSP>
<p class=TEXT030C>明‧憨山大師著</p>
<LNSP></LNSP>
<p class=KEPAN>大佛頂如來密因修證了義諸菩薩萬行首楞嚴經通議卷五</p>
<p class=TEXT align=right>唐天竺沙門般剌密帝譯　</p>
<p class=TEXT align=right>烏萇國沙門彌伽釋迦譯語　</p>
<p class=TEXT align=right>菩薩戒弟子清河房融筆受　</p>
<p class=TEXT align=right>明南嶽沙門憨山釋德清述　</p>
<LNSP></LNSP>
<LNSP></LNSP>
<p class=KEPAN>二正示一心三觀之相，分二：初當機以真疑妄：</p>
<LNSP></LNSP>
<p class=VERSE>阿難白佛言：世尊！如來雖說第二義門，今觀世間解結之人若不知其所結之元，我信是人終不能解。世尊！我及會中有學聲聞亦復如是！從無始際與諸無明俱滅俱生，雖得如是多聞善根名為出家，猶隔日瘧；惟垂大慈哀愍淪溺！今日身心云何是結？從何名解？亦令未來苦難眾生得免輪迴，不落三有！作是語已，普及大眾五體投地，雨淚翹誠，佇佛如來無上開示。</p>
<LNSP></LNSP>
<p class=TEXT>議曰：此下將示三觀之相，欲顯即妄即真，故約生滅以問也！阿難聞前第二義門已知生死結根，但不知今日身心云何是結？從何名解？乃疑不知真妄之元，此特請解結之方，所謂下手之處，即是最初方便也！此大定法門非小因緣，故十方諸佛放光攝授同聲說偈也！</p>
<LNSP></LNSP>
<p class=KEPAN>二佛示迷悟同源，分四：初本尊安慰：</p>
<LNSP></LNSP>
<p class=VERSE>爾時，世尊憐愍阿難及諸會中諸有學者，亦為未來一切眾生為出世因作將來眼，以閻浮檀紫金光手摩阿難頂。</p>
<LNSP></LNSP>
<p class=KEPAN>二諸佛證成，分二：初光證道同：</p>
<LNSP></LNSP>
<p class=VERSE>即時，十方普佛世界六種震動，微塵如來住世界者各有寶光從其頂出，其光同時於彼世界來祇陀林灌如來頂，是諸大眾得未曾有。</p>
<LNSP></LNSP>
<p class=KEPAN>次言顯一真：</p>
<LNSP></LNSP>
<p class=VERSE>於是阿難及諸大眾俱聞十方微塵如來異口同音告阿難言：善哉！阿難！汝欲識知俱生無明，使汝輪轉生死結根，唯汝六根，更無他物；汝復欲知無上菩提，令汝速證安樂解脫寂靜妙常，亦汝六根，更非他物。</p>
<LNSP></LNSP>
<p class=KEPAN>三當機重請：</p>
<LNSP></LNSP>
<p class=VERSE>阿難雖聞如是法音，心猶未明，稽首白佛：云何令我生死輪迴、安樂妙常同是六根，更非他物？</p>
<LNSP></LNSP>
<p class=KEPAN>四世尊宣示，分二：初長行，分六：初指真源不二：</p>
<LNSP></LNSP>
<p class=VERSE>佛告阿難：根、塵同源，縛脫無二，</p>
<LNSP></LNSP>
<p class=KEPAN>二示無明體空：</p>
<LNSP></LNSP>
<p class=VERSE>識性虛妄猶如空華。</p>
<LNSP></LNSP>
<p class=KEPAN>三明根塵妄發：</p>
<LNSP></LNSP>
<p class=VERSE>阿難！由塵發知，因根有相，</p>
<LNSP></LNSP>
<p class=KEPAN>四明妄元無體：</p>
<LNSP></LNSP>
<p class=VERSE>相見無性同於交蘆；</p>
<LNSP></LNSP>
<p class=KEPAN>五示迷悟同源：</p>
<LNSP></LNSP>
<p class=VERSE>是故汝今知見立知即無明本，知見無見，斯即涅槃無漏真淨，</p>
<LNSP></LNSP>
<p class=KEPAN>六指歸真際：</p>
<LNSP></LNSP>
<p class=VERSE>云何是中更容他物？爾時，世尊欲重宣此義而說偈言：</p>
<LNSP></LNSP>
<p class=TEXT>議曰：諸佛先示迷悟同源，然後乃示觀相也！以阿難雨淚翹誠哀請之心極切，故世尊摩頂安慰而後告也！即時十方世界六種震動者：表破根本無明則六根翻破，故震動也！世界本唯一真，故云：普佛。微塵如來各有寶光同時來灌釋迦頂者：以表釋迦所說頂法與諸佛道同也！諸佛異口同音告阿難者：以阿難初請十方如來得成菩提妙奢摩他、三摩、禪那最初方便，故今正示觀相，諸佛同告，以表十方諸如來一道出生死，即所示者乃諸佛最初之方便也！使汝輪轉生死結根，唯汝六根，更無他物；令汝速證安樂解脫，亦汝六根，更非他物；以示諸佛修證皆同，欲令阿難諦信不疑也！此非阿難所知，故致疑重請，本尊先指真源以示之曰：根塵同一真源，縛脫本無二致；斯則直指一心，更無剩法矣！疑謂既是一真，無奈現有無明識性，故曰：識性虛妄猶如空華，本無所有；此言無明體空也！疑是本空，然則根、塵從何而有？故曰：由塵以發知；即所既妄立，生汝妄能也！因根有相：謂無明雖空，今既結成根則有妄相；此明根、塵妄發也！即此見、相二分原是無明所成，無明既是本空，則此相、見亦了無自性，故喻如交蘆，蓋蘆體本空而交處亦空；此明妄元無體也！知見立知等者：謂無明、根、塵一一本空，空則一法不有，唯一真獨存，但汝於所知所見性自天然，不必更立知見，若強立一知見，則是無明之本矣！是故即今返妄歸真不必別修，但於知見不起妄見，即是涅槃無漏真淨矣！此示迷悟同源也！云何是中更容他物耶？此結指真際，而修行之要莫切於此矣！有未盡之義，故重說偈言。</p>
<LNSP></LNSP>
<p class=KEPAN>二偈頌正示觀相，分六：初依一心立三觀之相：</p>
<LNSP></LNSP>
<p class=VERSE>真性<cil>【宗本】</cil>有為空<cil>【空觀】</cil>緣生故如幻<cil>【假觀】</cil>無為無起滅不實如空華<cil>【中觀】</cil></p>
<LNSP></LNSP>
<p class=KEPAN>二即一心為所觀之境：</p>
<LNSP></LNSP>
<p class=VERSE>言妄顯諸真妄真同二妄</p>
<p class=VERSE><cil>【真妄雙絕】</cil>猶非真非真云何見所見</p>
<p class=VERSE><cil>【根境兩忘】</cil>中間無實性是故若交蘆</p>
<p class=VERSE><cil>【無明體空】</cil>結解同所因<cil>【迷悟同源】</cil>聖凡無二路</p>
<p class=VERSE><cil>【歸源無二】</cil>汝觀交中性空有二俱非</p>
<p class=VERSE><cil>【直觀中道】</cil>迷晦即無明發明便解脫<cil>【正出同源所以】</cil></p>
<LNSP></LNSP>
<p class=KEPAN>三依圓根為入理之門：</p>
<LNSP></LNSP>
<p class=VERSE>解結因次第六解一亦亡</p>
<p class=VERSE>根選擇圓通入流成正覺</p>
<LNSP></LNSP>
<p class=KEPAN>四指生相無明為所斷之惑：</p>
<LNSP></LNSP>
<p class=VERSE>陀那微細識習氣成暴流</p>
<p class=VERSE>真非真恐迷我常不開演</p>
<LNSP></LNSP>
<p class=KEPAN>五頓證一心顯三觀之用：</p>
<LNSP></LNSP>
<p class=VERSE>自心取自心非幻成幻法</p>
<p class=VERSE><cil>【真妄互立】</cil>不取無非幻<cil>【妄滅真亡】</cil>非幻尚不生</p>
<p class=VERSE>幻法云何立<cil>【真窮惑盡】</cil></p>
<LNSP></LNSP>
<p class=KEPAN>六諸佛同證結三觀之名：</p>
<LNSP></LNSP>
<p class=VERSE>是名妙蓮華金剛王寶覺</p>
<p class=VERSE>如幻三摩提彈指超無學</p>
<p class=VERSE>此阿毗達磨十方薄伽梵</p>
<p class=VERSE>一路涅槃門</p>
<LNSP></LNSP>
<p class=TEXT>議曰：此真性下至發明便解脫為應頌，正示三觀之相義也！真性：乃宗本也！謂真如妙性為萬法之宗，故首標之。有為空：此示空觀也！謂諸有為法依真而立，雖有而性常自空，即此為空觀，以空則唯一真如，了無一法，寂滅湛然，故當奢摩他義也！</p>
<LNSP></LNSP>
<p class=TEXT>緣生故如幻：此示假觀也！謂真如體空，以不變而隨緣故成諸法，以諸法本無，但以緣會而生，緣會而生則未生無有，有而性常自空，故如幻耳！明照諸法當體如幻，故當三摩義也！無為無起滅，不實如空華：此示中觀也！謂真如無為，本無起滅，今既隨緣成事似有起滅，以幻體不實，了無起處，故如空華；以空華本無起滅，而空體一向寂然，謂真性寂然不礙隨緣，雖任隨緣而真源湛寂，斯則空、有齊彰，中道頓顯，故當禪那義也！</p>
<LNSP></LNSP>
<p class=TEXT>然此三觀總依一心以示其相，即首楞嚴大定，此定乃解結之秘訣、破惑之神符也！佛佛成道皆以此為密因，而阿難最初便問此定，以迷妄根深，故先破妄以顯三觀之體，及問行門乃審生死結根，今既知結根故請解結之方，至此諸佛方同聲顯示者，足見此法甚深，非諦信不疑者未可輕易拈出也！</p>
<LNSP></LNSP>
<p class=TEXT>言妄顯諸真一偈半乃示即一心真源為所觀之境：謂依一心建立三觀，以此三觀還照一心，故為觀境；謂寂滅一心真妄雙絕，且真之名但由妄顯，若言妄、言真總皆是妄，故曰：妄真同二妄。且此心猶不說真與非真，云何而有能見、所見？是知能、所皆因無明而立，若了無明體空，則根塵自泯，能所雙忘；以根塵交處全體本空，空則不結，不結則根塵頓銷，而解結之妙無尚此矣！結解同所因下為伽陀，乃出同源之所以也！謂迷一心而為無明，妄立能所對待，根塵因此而結，今解亦因此而解，以聖凡同秉一心元無二路，今汝但觀根塵相交之中本無實性，從何而結耶？無明妄立故非空，雖有而無自性故非有，言空、言有皆依無明，而湛寂一心空、有兩絕，故二俱非；汝但觀此交中之性，迷晦即是無明，若發明即成解脫矣！何難之有哉？</p>
<LNSP></LNSP>
<p class=TEXT>解結因次第下一偈，意依圓根為入理之門：謂既有六結，須次第解之，故曰：因次第。若六結解而一亦不存，故曰：六解一亦亡。以此故須選擇圓根即可入流成正覺也！陀那下的指根本無明為所斷之惑：謂能斷者三觀，此識甚深微細，熏變難思，以習氣內鼓，使湛淵心體遂成瀑流，以真妄和合，故曰：真非真恐迷；謂恐外道、二乘妄執為我，起斷、常見，故尋常不敢開演也！今所斷者正此識耳！</p>
<LNSP></LNSP>
<p class=TEXT>自心取自心下五句，示頓證一心以顯三觀之用：由迷真心而成業識，變起根塵諸法，不達自心所現，故執取而起惑造業，豈非自心取自心耶？因一取字，故令非幻之真而成虛幻之妄法，今若返妄歸真更無別法，只不取則根塵頓銷，真且不立，幻法從何而立耶？此真窮惑盡只在了此發業無明本空，而潤生之愛取則當下銷亡，此所以不勞肯綮而頓證無生也！歸真之要莫切於此。是名妙蓮華下三句總結觀名：謂此大定是名妙蓮華，以本來無染，故猶蓮華；無堅不摧，故名金剛王寶覺；即有以觀空，故曰如幻三摩提。彈指超無學者：此顯法利能收速效也！阿毗達磨：此云無比法，顯法勝也！十方薄伽梵，一路涅槃門：顯佛佛同修同證也！一往開示妙義盡萃此章，故判為正示觀相，此外更無顯了若此者，幸深觀之！</p>
<LNSP></LNSP>
<p class=TEXT>上示三觀之相竟。</p>
<LNSP></LNSP>
<p class=TEXT339>三略示解結之方，分三：初經家敘致：</p>
<LNSP></LNSP>
<p class=VERSE>於是阿難及諸大眾聞佛如來無上慈誨，祇夜伽陀雜糅精瑩，妙理清徹，心目開明，歎未曾有。阿難合掌頂禮白佛：我今聞佛無遮大悲性淨妙常真實法句，</p>
<LNSP></LNSP>
<p class=KEPAN>二當機啟請，分二：初問六解一亡：</p>
<LNSP></LNSP>
<p class=VERSE>心猶未達六解一亡、</p>
<LNSP></LNSP>
<p class=KEPAN>二問舒結倫次：</p>
<LNSP></LNSP>
<p class=VERSE>舒結倫次；惟垂大慈！再愍斯會及與將來，施以法音洗滌沉垢！</p>
<LNSP></LNSP>
<p class=TEXT>議曰：此下略示解結之方也！阿難因聞解結次第，以未知六解一亡、舒結倫次，意請明下手之方也！</p>
<LNSP></LNSP>
<p class=KEPAN>三世尊巧示，分二：初答六解一亡，分三：初示根結所由，分五：初借顯妄迷一心而成五陰：</p>
<LNSP></LNSP>
<p class=VERSE>即時，如來於師子座整涅槃僧斂僧伽梨，攬七寶几，引手於几取劫波羅天所奉華巾，</p>
<LNSP></LNSP>
<p class=KEPAN>二借顯妄結五陰而成六根：</p>
<LNSP></LNSP>
<p class=VERSE>於大眾前綰成一結，示阿難言：此名何等？阿難大眾俱白佛言：此名為結！於是如來綰疊華巾又成一結，重問阿難：此名何等？阿難大眾又白佛言：此亦名結！如是倫次綰疊華巾總成六結，一一結成皆取手中所成之結持問阿難：此名何等？阿難大眾亦復如是次第酬佛：此名為結！</p>
<LNSP></LNSP>
<p class=KEPAN>三借顯一六義生：</p>
<LNSP></LNSP>
<p class=VERSE>佛告阿難：我初綰巾，汝名為結，此疊華巾先實一條，第二、第三云何汝曹復名為結？阿難白佛言：世尊！此寶疊華緝績成巾雖本一體，如我思惟：如來一綰得一結名，若百綰成終名百結，何況此巾祇有六結，終不至七亦不停五！云何如來祇許初時，第二、第三不名為結？</p>
<LNSP></LNSP>
<p class=KEPAN>四借顯六根同異：</p>
<LNSP></LNSP>
<p class=VERSE>佛告阿難：此寶華巾，汝知此巾元止一條，我六綰時名有六結，汝審觀察巾體是同，因結有異，於意云何？初綰結成名為第一，如是乃至第六結生，吾今欲將第六結名成第一不？不也！世尊！六結若存斯第六名，終非第一，縱我歷生盡其明辯，如何令是六結亂名？</p>
<LNSP></LNSP>
<p class=KEPAN>五結合六根同異：</p>
<LNSP></LNSP>
<p class=VERSE>佛言：如是！六結不同，循顧本因一巾所造，令其雜亂終不得成，則汝六根亦復如是！畢竟同中，生畢竟異。</p>
<LNSP></LNSP>
<p class=TEXT>議曰：此巧示六結同異之元也！如來取劫波羅天所奉華巾將為結本者：以巾有五色，意表迷一真而為五蘊，將依此而妄分六根也！佛告阿難下徵示一六義生也！以此華巾先實一條，次第綰成六結，正表元依一精明分成六和合也！此寶華巾下至生畢竟異，借顯六根同異也！上示巾結所由。</p>
<LNSP></LNSP>
<p class=KEPAN>二示六解一亡，分二：初借顯六解一亡：</p>
<LNSP></LNSP>
<p class=VERSE>佛告阿難：汝必嫌此六結不成，願樂一成，復云何得？阿難言：此結若存，是非鋒起，於中自生此結非彼、彼結非此，如來今日若總解除，結若不生則無彼此，尚不名一，六云何成？</p>
<LNSP></LNSP>
<p class=KEPAN>二法合真妄不生：</p>
<LNSP></LNSP>
<p class=VERSE>佛言：六解一亡亦復如是！由汝無始心性狂亂知見妄發，發妄不息，勞見發塵，如勞目睛則有狂華，於湛精明無因亂起一切世間山河大地，生死、涅槃皆即狂勞顛倒華相。</p>
<LNSP></LNSP>
<p class=TEXT>議曰：此示六解一亡以顯本無一六義也！佛問阿難汝必嫌此六結，願樂一成，云何能得者，意使阿難自悟六解一亡之義也！蓋以一喻無明，六喻六根。阿難領知結若不生，一尚無名，云何成六？故佛印許亦復如是，此乃借事以明；故下正示之曰：由汝無始知見妄發，發妄不息，如目勞而見狂華，故於元湛精明一真體中無因亂起一切世間山河大地，而真淨界中生死、涅槃皆即狂勞顛倒華相，是所謂妄真同二妄，妄滅而真亦不存，六解一亡義見於此。</p>
<LNSP></LNSP>
<p class=KEPAN>三示解結之方，分五：初借顯二邊無力：</p>
<LNSP></LNSP>
<p class=VERSE>阿難言：此勞同結，云何解除？如來以手將所結巾偏掣其左，問阿難言：如是解不？不也！世尊！旋復以手偏牽右邊，又問阿難：如是解不？不也！世尊！佛告阿難：我今以手左右各牽竟不能解，汝設方便，云何解成？</p>
<LNSP></LNSP>
<p class=KEPAN>二借顯中道收功：</p>
<LNSP></LNSP>
<p class=VERSE>阿難白佛言：世尊！當於結心，解即分散！</p>
<LNSP></LNSP>
<p class=KEPAN>三借令直觀中道：</p>
<LNSP></LNSP>
<p class=VERSE>佛告阿難：如是！如是！若欲除結當於結心！</p>
<LNSP></LNSP>
<p class=KEPAN>四正示成佛真因：</p>
<LNSP></LNSP>
<p class=VERSE>阿難！我說佛法從因緣生，非取世間和合粗相，如來發明世出世法，知其本因隨所緣出，如是乃至恆沙界外一滴之雨亦知頭數，現前種種松直棘曲、鵠白烏玄皆了元由。</p>
<LNSP></LNSP>
<p class=KEPAN>五結示由根證入：</p>
<LNSP></LNSP>
<p class=VERSE>是故阿難！隨汝心中選擇六根，根結若除，塵相自滅，諸妄銷亡，不真何待？</p>
<LNSP></LNSP>
<p class=TEXT>議曰：此正示解結之方也！阿難問云：此勞同結，云何解除？雖就巾結而問，意在即請解根結之方，故以此勞同結為請；世尊巧示乃以手左右偏掣而問，阿難皆云不能解者，意顯二邊無力也！乃返令阿難汝設方便，云何解成？阿難答曰：當於結心，解即分散！然如來豈不自知解結當心？而返徵阿難者，正是欲令自知下手之處，故佛印許當於結心，意令直觀中道也！下示成佛真因，欲令當機諦信不疑，故佛自陳一切世出世法皆了元由，矧此修行豈不知其節要耶？今則隨汝心中選擇六根，根結若除則塵相自滅，諸妄銷亡，不真何待？此的示由根證入也！</p>
<LNSP></LNSP>
<p class=TEXT>上總答六解一亡。</p>
<LNSP></LNSP>
<p class=KEPAN>二答舒結倫次，分四：初借顯生因識有：</p>
<LNSP></LNSP>
<p class=VERSE>阿難！吾今問汝！此劫波羅巾六結現前，同時解縈得同除不？不也！世尊！是結本以次第綰生，</p>
<LNSP></LNSP>
<p class=KEPAN>二借顯滅從色除：</p>
<LNSP></LNSP>
<p class=VERSE>今日當須次第而解，六結同體，結不同時，則結解時，云何同除？</p>
<LNSP></LNSP>
<p class=KEPAN>三法合解結次第，分三：初由中道斷見思以證人空：</p>
<LNSP></LNSP>
<p class=VERSE>佛言：六根解除亦復如是！此根初解，先得人空；</p>
<LNSP></LNSP>
<p class=KEPAN>二由中道斷塵沙以證法空：</p>
<LNSP></LNSP>
<p class=VERSE>空性圓明，成法解脫；</p>
<LNSP></LNSP>
<p class=KEPAN>三由中道斷無明以證無生：</p>
<LNSP></LNSP>
<p class=VERSE>解脫法已，俱空不生；</p>
<LNSP></LNSP>
<p class=KEPAN>四結歸觀心：</p>
<LNSP></LNSP>
<p class=VERSE>是名菩薩從三摩地得無生忍。</p>
<LNSP></LNSP>
<p class=TEXT>議曰：此答舒結倫次也！結由次第而綰者，借顯生因識有；今亦次第而解者，借顯滅從色除也！上皆借事以顯，下以法合解結次第。此根初解先得人空者：謂由奢摩中道觀，任運先斷見思，滅分段生死，故曰：先得人空；此從觀行以滿十信也！空性圓明成法解脫者：謂由三摩中道觀，滅塵沙惑，分破無明，乃從初住以去歷三賢以至登地也！解脫法已俱空不生者：此由禪那中道觀入初地，中中流入薩婆若海，此歷十地以極等覺也！故結歸觀心乃曰是名菩薩從三摩地得無生忍，解結之方無尚此矣！自非如來大慈，何以曲盡如此哉？</p>
<LNSP></LNSP>
<p class=TEXT>上示解結之方竟。</p>
<LNSP></LNSP>
<p class=TEXT>議曰：按經通途阿難最初啟請十方如來得成菩提妙奢摩他、三摩、禪那最初方便，蓋三觀乃佛佛成道之本，所謂一道出生死；其最初方便乃各各發心悟道之本因，正如解結之功夫也！從前如來已為阿難巧示解結之方，審明下手之處，不啻三令五申矣！至此重假二十五聖旁通者，正示各各最初悟道之方便也！如趨王城，家家有路透長安，但出門一步即在各人腳跟下隨方取便耳！故圓覺修心而有二十五輪之觀法；此經有二十五聖之妙門，即其人人悟處皆可還源，但取圓通本根虛而易入，故選耳根為第一，此正除結當心，敕二十五聖之意也！</p>
<LNSP></LNSP>
<p class=KEPAN>四廣示最初方便，分四：初當機特請當根：</p>
<LNSP></LNSP>
<p class=VERSE>阿難及諸大眾蒙佛開示，慧覺圓通，得無疑惑，一時合掌，頂禮雙足而白佛言：我等今日身心皎然快得無礙，雖復悟知一六亡義，然猶未達圓通本根。世尊！我輩飄零積劫孤露，何心何慮預佛天倫？如失乳兒忽遇慈母，若復因此際會道成，所得密言還同本悟，則與未聞無有差別；惟垂大悲惠我秘嚴！成就如來最後開示！作是語已，五體投地，退藏密機，冀佛冥授。</p>
<LNSP></LNSP>
<p class=KEPAN>二世尊借證密授，分二：初世尊借問：</p>
<LNSP></LNSP>
<p class=VERSE>爾時，世尊普告眾中諸大菩薩及諸漏盡大阿羅漢：汝等菩薩及阿羅漢生我法中，得成無學，吾今問汝！最初發心悟十八界誰為圓通？從何方便入三摩地？</p>
<LNSP></LNSP>
<p class=TEXT>議曰：此下廣示最初方便也！阿難大眾已悟一六亡義，但猶未達圓通本根，冀望開示。所得密言者：已領六解一亡之義，謂諸如來所說之法也！還同本悟者：謂先悟實相，但於華屋未得門入，猶與未聞等也！世尊不自開示乃問在會菩薩聲聞者：意借各人所入之初心方便，以顯門門皆可證入也！冀佛冥授，故如來默然，假眾以說。</p>
<LNSP></LNSP>
<p class=KEPAN>二諸聖證成，分三：初諸聖宣示，分二：初二十四聖別證，分四：初六塵，分六：一聲塵：</p>
<LNSP></LNSP>
<p class=VERSE>憍陳那五比丘即從座起，頂禮佛足而白佛言：我在鹿苑及於雞園觀見如來最初成道，於佛音聲悟明四諦，佛問比丘，我初稱解，如來印我名阿若多，妙音密圓，我於音聲得阿羅漢；佛問圓通，如我所證音聲為上！</p>
<LNSP></LNSP>
<p class=TEXT>議曰：此下二十五聖由三科七大，此從聲塵而入者也！憍陳那：此云火器，以先世為事火外道，因以命族。五比丘乃佛最初得度者，佛出家時，淨飯乃命家族三人：一阿顯婆、二跋提、三摩訶男拘利，舅氏二人：一憍陳那、二十力迦葉，敕此五人隨衛，後捨佛各修異道；及如來成道，思度五人，遂至鹿苑三轉四諦法輪，問言：解不？陳那答言：已解！佛印許。阿若多：此云解。此由聞聲得悟者！</p>
<LNSP></LNSP>
<p class=KEPAN>二色塵：</p>
<LNSP></LNSP>
<p class=VERSE>優波尼沙陀即從座起，頂禮佛足而白佛言：我亦觀佛最初成道，觀不淨相生大厭離，悟諸色性以從不淨，白骨微塵歸於虛空，空色二無，成無學道，如來印我名尼沙陀，塵色既盡，妙色密圓，我從色相得阿羅漢；佛問圓通，如我所證色因為上！</p>
<LNSP></LNSP>
<p class=TEXT>議曰：此由色塵而入者也！優波尼沙陀：此云近少，亦云塵性空。由悟色性以得名，從不淨觀，以至白骨微塵歸於虛空。</p>
<LNSP></LNSP>
<p class=KEPAN>三香塵：</p>
<LNSP></LNSP>
<p class=VERSE>香嚴童子即從座起，頂禮佛足而白佛言：我聞如來教我諦觀諸有為相，我時辭佛宴晦清齋，見諸比丘燒沉水香，香氣寂然來入鼻中，我觀此氣非木、非空、非煙、非火，去無所著、來無所從，由是意銷發明無漏，如來印我得香嚴號，塵氣倏滅，妙香密圓，我從香嚴得阿羅漢；佛問圓通，如我所證香嚴為上！</p>
<LNSP></LNSP>
<p class=TEXT>議曰：此由香塵而入者也！菩薩以童真入道，故稱童子。觀香非木、非空、非煙、非火，則香嚴體空；去無所著、來無所從，則塵境如如；由是意銷發明無漏。</p>
<LNSP></LNSP>
<p class=KEPAN>四味塵：</p>
<LNSP></LNSP>
<p class=VERSE>藥王、藥上二法王子并在會中五百梵天即從座起，頂禮佛足而白佛言：我無始劫為世良醫，口中嘗此娑婆世界草木金石，名數凡有十萬八千，如是悉知苦、醋、鹹、淡、甘、辛等味，并諸和合俱生變異，是冷、是熱、有毒、無毒悉能遍知，承事如來，了知味性非空、非有、非即身心、非離身心，分別味因從是開悟，蒙佛如來印我昆季藥王、藥上二菩薩名，今於會中為法王子，因味覺明，位登菩薩；佛問圓通，如我所證味因為上！</p>
<LNSP></LNSP>
<p class=TEXT>議曰：此由味塵而入者也！堪紹佛種，故稱法王子，藥王多劫知味非一時也！了知味性本空，約身心即根識與味塵對觀，非即、非離則中道自顯；分別味因則無明體空，了證無生。</p>
<LNSP></LNSP>
<p class=KEPAN>五觸塵：</p>
<LNSP></LNSP>
<p class=VERSE>跋陀婆羅并其同伴十六開士即從座起，頂禮佛足而白佛言：我等先於威音王佛聞法出家，於浴僧時隨例入室，忽悟水因既不洗塵亦不洗體，中間安然得無所有，宿習無忘，乃至今時從佛出家令得無學，彼佛名我跋陀婆羅，妙觸宣明，成佛子住；佛問圓通，如我所證觸因為上！</p>
<LNSP></LNSP>
<p class=TEXT>議曰：此由觸塵而入者也！跋陀婆羅：此云賢護。忽悟水因既不洗塵：境空也！亦不洗體：根空也！根塵既空而中間安然得無所有：此脫根塵而入空性。</p>
<LNSP></LNSP>
<p class=KEPAN>六法塵：</p>
<LNSP></LNSP>
<p class=VERSE>摩訶迦葉及紫金光比丘尼等即從座起，頂禮佛足而白佛言：我於往劫於此界中有佛出世名日月燈，我得親近聞法修學，佛滅度後供養舍利，然燈續明，以紫光金塗佛形像，自爾已來世世生生身常圓滿紫金光聚，此紫金光比丘尼等即我眷屬同時發心，我觀世間六塵變壞，唯以空寂修於滅盡，身心乃能度百千劫猶如彈指，我以空法成阿羅漢，世尊說我頭陀為最，妙法開明，銷滅諸漏；佛問圓通，如我所證法因為上！</p>
<LNSP></LNSP>
<p class=TEXT>議曰：此由法塵而入者也！摩訶迦葉：此云大飲光氏，名畢缽羅，頭陀第一。供佛舍利等：敘往因也！觀六塵變壞：生滅也！唯以空寂：無生也！以觀生滅得證無生，故曰：空法。</p>
<LNSP></LNSP>
<p class=KEPAN>二五根，分五：初眼根：</p>
<LNSP></LNSP>
<p class=VERSE>阿那律陀即從座起，頂禮佛足而白佛言：我初出家常樂睡眠，如來訶我為畜生類，我聞佛訶，啼泣自責，七日不眠失其雙目，世尊示我樂見照明金剛三昧，我不因眼觀見十方，精真洞然如觀掌果，如來印我成阿羅漢；佛問圓通，如我所證旋見循元斯為第一！</p>
<LNSP></LNSP>
<p class=TEXT>議曰：此下由五根而入者也！阿那律：此云無貧，是佛堂弟，白飯王之子，多樂睡眠，佛訶之曰：咄咄胡為寐，螺螄蚌蛤類，一睡一千年，不聞佛名字。因此發憤，不睡失明，依教修行遂得天眼通。不因眼觀見十方者：所謂明不循根，不明自發，則諸暗相永不能昏。</p>
<LNSP></LNSP>
<p class=KEPAN>二鼻根：</p>
<LNSP></LNSP>
<p class=VERSE>周利槃特迦即從座起，頂禮佛足而白佛言：我闕誦持，無多聞性，最初值佛聞法出家，憶持如來一句伽陀，於一百日得前遺後、得後遺前，佛愍我愚，教我安居調出入息，我時觀息微細窮盡，生住異滅諸行剎那，其心豁然得大無礙，乃至漏盡成阿羅漢，住佛座下印成無學；佛問圓通，如我所證反息循空，斯為第一！</p>
<LNSP></LNSP>
<p class=TEXT>議曰：此由鼻根而入者也！周利槃特迦：此云蛇奴，亦云繼道，以生於路邊故，性最愚鈍，以前世為法師秘吝佛法，故感愚報。五百比丘同教一偈，經九十日不能記憶，世尊教止散亂，觀出入息，遂得心開。返息循空：離出入息也！</p>
<LNSP></LNSP>
<p class=KEPAN>三舌根：</p>
<LNSP></LNSP>
<p class=VERSE>憍梵缽提即從座起，頂禮佛足而白佛言：我有口業，於過去劫輕弄沙門，世世生生有牛司病，如來示我一味清淨心地法門，我得滅心入三摩地，觀味之知非體、非物，應念得超世間諸漏，內脫身心、外遺世界，遠離三有如鳥出籠，離垢銷塵，法眼清淨，成阿羅漢，如來親印登無學道；佛問圓通，如我所證還味旋知，斯為第一！</p>
<LNSP></LNSP>
<p class=TEXT>議曰：此由舌根而入者也！憍梵缽提：此云牛司，牛事虛哨，感報如之。非體、非物則根塵兩忘，故內脫身心、外遺世界。</p>
<LNSP></LNSP>
<p class=KEPAN>四身根：</p>
<LNSP></LNSP>
<p class=VERSE>畢陵伽婆蹉即從座起，頂禮佛足而白佛言：我初發心從佛入道，數聞如來說諸世間不可樂事，乞食城中心思法門，不覺路中毒刺傷足舉身疼痛，我念有知知此深痛，雖覺覺痛，覺清淨心無痛痛覺；我又思惟如是一身寧有雙覺？攝念未久身心忽空，三七日中諸漏虛盡，成阿羅漢，得親印記發明無學；佛問圓通，如我所證純覺遺身，斯為第一！</p>
<LNSP></LNSP>
<p class=TEXT>議曰：此由身根而入者也！畢陵伽婆蹉：此云餘習，昔為婆羅門，餘習多慢，如罵河神曰小婢之類。初入道時，聞佛所說世間無常苦空之法，故云：不可樂事。心思法門而路中不覺毒刺傷足：此苦事也！我念身有知而知此深痛，雖有知覺覺此深痛，返觀覺心清淨，無有痛能痛此覺心者，是所謂純覺遺身。</p>
<LNSP></LNSP>
<p class=KEPAN>五意根：</p>
<LNSP></LNSP>
<p class=VERSE>須菩提即從座起，頂禮佛足而白佛言：我曠劫來心得無礙，自憶受生如恆河沙，初在母胎即知空寂，如是乃至十方成空，亦令眾生證得空性，蒙如來發性覺真空，空性圓明，得阿羅漢，頓入如來寶明空海，同佛知見，印成無學，解脫性空我為無上；佛問圓通，如我所證諸相入非，非所非盡，旋法歸無，斯為第一！</p>
<LNSP></LNSP>
<p class=TEXT>議曰：此由意根而入者也！須菩提：此云空生，又云善現，以生時庫藏皆空。解空為上，因久知空寂，故從佛得聞性覺真空遂得開悟。同佛知見者：蓋言分同佛所觀空理，非全同也！非所非盡：謂非所之非亦盡。</p>
<LNSP></LNSP>
<p class=KEPAN>三六識，分六：初眼識：</p>
<LNSP></LNSP>
<p class=VERSE>舍利弗即從座起，頂禮佛足而白佛言：我曠劫來心見清淨，如是受生如恆河沙，世出世間種種變化一見則通獲無障礙，我於中路逢迦葉波兄弟相逐宣說因緣，悟心無際，從佛出家，見覺明圓得大無畏，成阿羅漢，為佛長子，從佛口生、從法化生；佛問圓通，如我所證心見發光，光極知見，斯為第一！</p>
<LNSP></LNSP>
<p class=TEXT>議曰：此由眼識而入者也！舍利弗：此云鶖子，連母名也！曠劫以來心見清淨，則宿因已深。世出世間種種變化：謂四諦生滅法也！心見發光，光極知見：謂不由前塵所起知見。</p>
<LNSP></LNSP>
<p class=KEPAN>二耳識：</p>
<LNSP></LNSP>
<p class=VERSE>普賢菩薩即從座起，頂禮佛足而白佛言：我已曾與恆沙如來為法王子，十方如來教其弟子菩薩根者修普賢行，從我立名。世尊！我用心聞分別眾生所有知見，若於他方恆沙界外有一眾生心中發明普賢行者，我於爾時乘六牙象分身百千皆至其處，縱彼障深未得見我，我與其人暗中摩頂，擁護安慰令其成就；佛問圓通，我說本因心聞發明分別自在，斯為第一！</p>
<LNSP></LNSP>
<p class=TEXT>議曰：此由耳識而入者也！行彌法界曰普，位鄰極聖曰賢。若耳識分別則有限量，今以心聞，故心遍十方而聞亦遍法界；蓋眾生所有知見不出此心之外，故能一一分別也！但有心契普賢行者，即為攝受擁護，以由心聞，故分別自在。</p>
<LNSP></LNSP>
<p class=KEPAN>三鼻識：</p>
<LNSP></LNSP>
<p class=VERSE>孫陀羅難陀即從座起，頂禮佛足而白佛言：我初出家從佛入道，雖具戒律，於三摩地心常散動，未獲無漏，世尊教我及俱絺羅觀鼻端白，我初諦觀經三七日，見鼻中氣出入如煙，身心內明圓洞世界，遍成虛淨猶如琉璃，煙相漸消鼻息成白，心開諸漏，諸出入息化為光明照十方界，得阿羅漢，世尊記我當得菩提；佛問圓通，我以銷息，息久發明，明圓滅漏，斯為第一！</p>
<LNSP></LNSP>
<p class=TEXT>議曰：此由鼻識而入者也！孫陀羅難陀：此云豔喜，兼妻得名也！乃佛親弟，出家之初因心散動，故佛教令觀鼻端白，所以注心不涉攀緣，故為依鼻識也！前數息但依根耳！諸出入息化為光明，以離識故，心光發越照十方界。</p>
<LNSP></LNSP>
<p class=KEPAN>四舌識：</p>
<LNSP></LNSP>
<p class=VERSE>富樓那彌多羅尼子即從座起，頂禮佛足而白佛言：我曠劫來辯才無礙，宣說苦空，深達實相，如是乃至恆沙如來秘密法門，我於眾中微妙開示，得無所畏，世尊知我有大辯才，以音聲輪教我發揚，我於佛前助佛轉輪，因師子吼成阿羅漢，世尊印我說法無上；佛問圓通，我以法音降伏魔怨，銷滅諸漏，斯為第一！</p>
<LNSP></LNSP>
<p class=TEXT>議曰：此由舌識而入者也！富樓那：此云滿。彌多羅：此云慈。尼：女稱，乃其母也！從曠劫來辯才無礙，則宿因已深。宣說苦空四諦生滅之法而能達於實相，是謂微妙開示者也！以舌識宣揚妙法而得漏盡，是所謂善解法義隨說悟入。</p>
<LNSP></LNSP>
<p class=KEPAN>五身識：</p>
<LNSP></LNSP>
<p class=VERSE>優波離即從座起，頂禮佛足而白佛言：我親隨佛踰城出家，親觀如來六年勤苦，親見如來降伏諸魔、制諸外道，解脫世間貪欲諸漏，承佛教戒，如是乃至三千威儀、八萬微細性業遮業悉皆清淨，身心寂滅，成阿羅漢，我是如來眾中綱紀，親印我心，持戒修身眾推為上；佛問圓通，我以執身，身得自在，次第執心，心得通達，然後身心一切通利，斯為第一！</p>
<LNSP></LNSP>
<p class=TEXT>議曰：此由身識而入者也！優波離：此云近執，如來為太子時，親近執事之臣也！謂殺、盜、淫、妄性本是罪，不待制止，犯而成業，故云：性業。其餘即因過始制，制前犯即無罪，故云：遮業。以二業既空，故身心寂滅。以身戒圓明，故身自在。心戒圓明，故心自在。</p>
<LNSP></LNSP>
<p class=KEPAN>六意識：</p>
<LNSP></LNSP>
<p class=VERSE>大目犍連即從座起，頂禮佛足而白佛言：我初於路乞食，逢遇優樓頻螺、伽耶、那提三迦葉波，宣說如來因緣深義，我頓發心得大通達，如來惠我袈裟著身，鬚髮自落，我遊十方得無罣礙，神通發明推為無上，成阿羅漢，寧唯世尊？十方如來歎我神力，圓明清淨，自在無畏！佛問圓通，我以旋湛心光發宣，如澄濁流久成清瑩，斯為第一！</p>
<LNSP></LNSP>
<p class=TEXT>議曰：此由意識而入者也！目犍連：此云采菽氏；名拘律陀：此云無節樹。優樓頻螺：此云木瓜癃。伽耶：此云城，亦名山。那提：此云河。三迦葉波所住之處也！因緣深義：謂無生法也！以意識生滅，今悟無生，故心得通達。旋湛：謂不逐生滅前塵，故心光發宣。</p>
<LNSP></LNSP>
<p class=TEXT>上由十八界而悟入者，下由七大而悟入者。</p>
<LNSP></LNSP>
<p class=KEPAN>四七大，分七：初火大：</p>
<LNSP></LNSP>
<p class=VERSE>烏芻瑟摩於如來前，合掌頂禮佛之雙足而白佛言：我常先憶久遠劫前性多貪欲，有佛出世名曰空王，說多淫人成猛火聚，教我遍觀百骸四肢諸冷煖氣，神光內凝，化多淫心成智慧火，從是諸佛皆呼召我名為火頭，我以火光三昧力故，成阿羅漢，心發大願：諸佛成道，我為力士親伏魔怨。佛問圓通，我以諦觀身心煖觸無礙流通，諸漏既銷，生大寶燄，登無上覺，斯為第一！</p>
<LNSP></LNSP>
<p class=TEXT>議曰：此由火大而入者也！烏芻瑟摩：此云火頭。此火大非外火也！乃就自心欲火而觀，化多淫心成智慧火，所謂性火耳！因如來藏具有真空性火，凡淫機一動，助發淫心，故生為欲火，死為業火。然淫欲為生死根本，由性火以成，今遍觀百骸四肢諸冷煖觸本自性空，故淫心滅而智光現前，所謂生大寶燄。</p>
<LNSP></LNSP>
<p class=KEPAN>二地大：</p>
<LNSP></LNSP>
<p class=VERSE>持地菩薩即從座起，頂禮佛足而白佛言：我念往昔普光如來出現於世，我為比丘，常於一切要路津口、田地險隘，有不如法妨損車馬，我皆平填，或作橋梁、或負沙土，如是勤苦，經無量佛出現於世；或有眾生於闤闠處要人擎物，我先為擎，至其所詣放物即行，不取其直；毗舍浮佛現在世時世多饑荒，我為負人，無問遠近唯取一錢，或有車牛被於泥溺，我有神力為其推輪拔其苦惱。時，國大王延佛設齋，我於爾時平地待佛，毗舍如來摩頂謂我：當平心地，則世界地一切皆平！我即心開，見身微塵與造世界所有微塵等無差別，微塵自性不相觸摩，乃至刀兵亦無所觸，我於法性悟無生忍，成阿羅漢，迴心今入菩薩位中，聞諸如來宣妙蓮華佛知見地，我先證明而為上首；佛問圓通，我以諦觀身、界二塵等無差別，本如來藏虛妄發塵，塵銷智圓成無上道，斯為第一！</p>
<LNSP></LNSP>
<p class=TEXT>議曰：此由地大而入者也！持地菩薩先平世界地，是未達塵性本空，故因毗舍浮佛教平心地即得心開，以心地平等則一切平等，故見自身微塵與外微塵等無差別，是悟微塵性空本無內外也！性不相觸者：如以空合空故也！塵性既空則一切皆空，故刀兵亦無所觸耳！古人將頭臨白刃猶似斬春風者，以悟塵性空故，塵銷智圓則本如來藏矣！</p>
<LNSP></LNSP>
<p class=KEPAN>三水大：</p>
<LNSP></LNSP>
<p class=VERSE>月光童子即從座起，頂禮佛足而白佛言：我憶往昔恆河沙劫有佛出世名為水天，教諸菩薩修習水觀入三摩地，觀於身中水性無奪，初從涕唾，如是窮盡津液精血、大小便利，身中旋復水性一同，見水身中與世界外浮幢王剎諸香水海等無差別；我於是時初成此觀，但見其水未得無身，當為比丘室中安禪，我有弟子闚窗觀室，唯見清水遍在室中了無所見，童稚無知，取一瓦礫投於水內，激水作聲顧盼而去。我出定後頓覺心痛，如舍利弗遭違害鬼，我自思惟：今我已得阿羅漢道，久離病緣，云何今日忽生心痛，將無退失？爾時，童子捷來我前說如上事，我則告言：汝更見水可即開門，入此水中除去瓦礫。童子奉教，後入定時，還復見水瓦礫宛然，開門除出；我後出定，身質如初，逢無量佛，如是至於山海自在通王如來方得亡身，與十方界諸香水海性合真空，無二無別，今於如來得童真名，預菩薩會；佛問圓通，我以水性一味流通得無生忍，圓滿菩提，斯為第一！</p>
<LNSP></LNSP>
<p class=TEXT>議曰：此由水大而入者也！當為比丘，當：爾時也！定成水觀，有弟子者即見水滿一室，是知唯識所變也！昔有僧居山入火觀，則遠見遍山火光，故知性水、性火圓滿周遍，但循業發現耳！初未忘身，以定有出入故；亡身之後，對待情忘，故內身之水與香水海性合真空，無二無別，方顯性水真空本圓周遍，一味流通，性無二故。</p>
<LNSP></LNSP>
<p class=KEPAN>四風大：</p>
<LNSP></LNSP>
<p class=VERSE>琉璃光法王子即從座起，頂禮佛足而白佛言：我憶往昔經恆沙劫有佛出世名無量聲，開示菩薩本覺妙明，觀此世界及眾生身皆是妄緣風力所轉；我於爾時觀界安立、觀世動時、觀身動止、觀心動念，諸動無二等無差別，我時覺了此群動性來無所從、去無所至，十方微塵顛倒眾生同一虛妄，如是乃至三千大千一世界內所有眾生，如一器中貯百蚊蚋啾啾亂鳴，於分寸中鼓發狂鬧，逢佛未幾得無生忍，爾時心開，乃見東方不動佛國，為法王子事十方佛，身心發光洞徹無礙；佛問圓通，我以觀察風力無依悟菩提心，入三摩地，合十方佛傳一妙心，斯為第一！</p>
<LNSP></LNSP>
<p class=TEXT>議曰：此由風大而入者也！此風大但觀諸眾生身皆是妄緣風力所轉，故一切群動俱屬妄緣，本性寂滅，故曰：諸動無二。則知動無去來之相，而眾生顛倒，但於寂滅性中鼓發狂鬧耳！動本無動，故於東方不動佛國為法王子。身無動止，心無生滅，故身心發光洞徹無礙也！</p>
<LNSP></LNSP>
<p class=KEPAN>五空大：</p>
<LNSP></LNSP>
<p class=VERSE>虛空藏菩薩即從座起，頂禮佛足而白佛言：我與如來定光佛所得無邊身，爾時手執四大寶珠照明十方微塵佛剎化成虛空，又於自心現大圓鏡，內放十種微妙寶光流灌十方盡虛空際，諸幢王剎來入鏡內，涉入我身，身同虛空不相妨礙，身能善入微塵國土，廣行佛事得大隨順，此大神力，由我諦觀四大無依，妄想生滅，虛空無二，佛國本同，於同發明得無生忍；佛問圓通，我以觀察虛空無邊入三摩地，妙力圓明，斯為第一！</p>
<LNSP></LNSP>
<p class=TEXT>議曰：此由空大而入者也！虛空是色之體，因迷真空，妄結四大，故失空性。今以四大寶珠照十方微塵佛剎化成虛空者：以觀四大圓明，體合真空，是所謂得無邊身也！自心現大圓鏡，故光照十方盡虛空際，此心合真空也！以大圓鏡智平等顯現故也！諸剎來入鏡內，涉入我身，身同虛空不相妨礙者：良以鏡智圓照，身心寂滅，依正平等，所以善入國土廣行佛事也！得大隨順者：則一一皆入平等法界矣！</p>
<LNSP></LNSP>
<p class=KEPAN>六識大：</p>
<LNSP></LNSP>
<p class=VERSE>彌勒菩薩即從座起，頂禮佛足而白佛言：我憶往昔經微塵劫有佛出世名日月燈明，我從彼佛而得出家，心重世名，好遊族姓。爾時，世尊教我修習唯心識定入三摩地，歷劫已來以此三昧事恆沙佛，求世名心歇滅無有，至然燈佛出現於世，我乃得成無上妙圓識心三昧，乃至盡空如來國土淨穢有無，皆是我心變化所現。世尊！我了如是唯心識故，識性流出無量如來，今得授記次補佛處；佛問圓通，我以諦觀十方唯識，識心圓明入圓成實，遠離依他及遍計執，得無生忍，斯為第一！</p>
<LNSP></LNSP>
<p class=TEXT>議曰：此由識大而入者也！彌勒久修唯識法門。往昔出家心重世名者：以迷智成識，堅執我愛，故心重世名。以耽染六塵，遊戲諸根，故好遊族姓。以根、塵、識三和合為界；界者：種族義。以久修唯心識定，歷事多佛，了悟萬法唯識，故求世名心歇滅無有。至然燈佛方成妙圓識心三昧，乃了國土淨穢皆是自心變現，無量如來皆從識性流出，故得授記次補佛處。由觀唯識得圓成實，遠離依他及遍計執，故得無生法忍也！</p>
<LNSP></LNSP>
<p class=KEPAN>七見大：</p>
<LNSP></LNSP>
<p class=VERSE>大勢至法王子與其同倫五十二菩薩即從座起，頂禮佛足而白佛言：我憶往昔恆河沙劫有佛出世名無量光，十二如來相繼一劫，其最後佛名超日月光，彼佛教我念佛三昧。譬如有人一專為憶、一人專忘，如是二人若逢不逢、或見非見；二人相憶，二憶念深，如是乃至從生至生同於形影不相乖異。十方如來憐念眾生如母憶子，若子逃逝，雖憶何為？子若憶母如母憶時，母子歷生不相違遠；若眾生心憶佛念佛，現前當來必定見佛，去佛不遠，不假方便自得心開，如染香人身有香氣，此則名曰香光莊嚴。我本因地以念佛心入無生忍，今於此界攝念佛人歸於淨土；佛問圓通，我無選擇，都攝六根，淨念相繼，得三摩地，斯為第一！</p>
<LNSP></LNSP>
<p class=TEXT>議曰：此由見大而入者也！唯此見大乃八識之見分也！以迷大圓鏡智而為無明，成阿賴耶識，發起妄見，故為見分。以妄見根身器界，一切眾生執取染污故成穢土；今將返妄歸真，故以念佛攝歸淨土，則妄見一破，諸穢頓除，故以念佛為破妄見之要術也！以此妄見本是智光，故大勢所師之佛為無量光；此見由迷智變起，故如母之於子也！妄見妄流隨情造業，故如子逃逝。諸佛智願攝化眾生，故如母憶子。若有返妄歸真之志，則如子憶母也！子母相憶豈無見面之時？若眾生念念迴光返照，無有不見自心之佛也！如染香人者：以由熏變之力也！故大勢依此見大，攝念佛人皆歸淨土。都攝六根等者：以妄見根塵，念念執取，念念成染，造種種業，故臨終見地獄惡相，墮落生死；今念佛人於六根門頭一切見聞覺知純一淨心，唯佛現前，念念成淨，故臨終見佛，故云：都攝六根，淨念相繼。此正不思議熏變之力，淨土唯心見於此矣！然見乃生死之本，若參禪則曰不用求真，唯須息見；若念佛則轉染見而成淨見，唯一見分有用與不用，此禪淨之分也！</p>
<LNSP></LNSP>
</div>
<div class=endImage title="UTF-8 encoded"></div>
</html>

