
<html>
<head>
<meta http-equiv=Content-Type content="text/html; charset=utf-8">
<title>無量壽經優波提舍願生偈</title>
<link rel="stylesheet" href="../books/book.css">
</head>
<body lang=ZH-TW link=blue vlink=purple background="../books/textbackground.jpg" bgcolor="#ffffff" class="Normal">
<center>
<table cellpadding=0 cellspacing=0 border=0>
<tr><td align="center" colspan=2>
  <p class=TITLE>無量壽經優波提舍願生偈</p>
  <LNSP></LNSP>
  <p class=TEXT030C><span title="天親菩薩">婆藪槃豆菩薩</span>造　元魏天竺三藏菩提流支譯</p>
  <p>&nbsp;<br>&nbsp;</p>
</td></tr>
<tr><td align="center" style="padding-right:40px; border-right:1px solid black">
  <p class=VERSE>世尊我一心　歸命盡十方　無礙光如來　願生安樂國</p>
  <p class=VERSE>我依修多羅　真實功德相　說願偈總持　與佛教相應</p>
  <p class=VERSE>觀彼世界相　勝過三界道　究竟如虛空　廣大無邊際</p>
  <p class=VERSE>正道大慈悲　出世善根生　淨光明滿足　如鏡日月輪</p>
  <p class=VERSE>備諸珍寶性　具足妙莊嚴　無垢光焰熾　明淨曜世間</p>
  <p class=VERSE>寶性功德草　柔軟左右旋　觸者生勝樂　過迦旃鄰陀</p>
  <p class=VERSE>寶華千萬種　彌覆池流泉　微風動華葉　交錯光亂轉</p>
  <p class=VERSE>宮殿諸樓閣　觀十方無礙　雜樹異光色　寶欄遍圍繞</p>
  <p class=VERSE>無量寶交絡　羅網遍虛空　種種鈴發響　宣吐妙法音</p>
  <p class=VERSE>雨華衣莊嚴　無量香普熏　佛慧明淨日　除世癡闇冥</p>
  <p class=VERSE>梵聲語深遠　微妙聞十方　正覺阿彌陀　法王善住持</p>
  <p class=VERSE>如來淨華衆　正覺華化生　愛樂佛法味　禪三昧為食</p>
</td>
<td align="center" style="padding-left:5px">
  <p class=VERSE>永離身心惱　受樂常無間　大乘善根界　等無譏嫌名</p>
  <p class=VERSE>女人及根缺　二乘種不生　衆生所願樂　一切能滿足</p>
  <p class=VERSE>故我願往生　阿彌陀佛國　無量大寶王　微妙淨花臺</p>
  <p class=VERSE>相好光一尋　色像超群生　如來微妙聲　梵響聞十方</p>
  <p class=VERSE>同地水火風　虛空無分別　天人不動衆　清淨智海生</p>
  <p class=VERSE>如須彌山王　勝妙無過者　天人丈夫衆　恭敬繞瞻仰</p>
  <p class=VERSE>觀佛本願力　遇無空過者　能令速滿足　功德大寶海</p>
  <p class=VERSE>安樂國清淨　常轉無垢輪　化佛菩薩日　如須彌住持</p>
  <p class=VERSE>無垢莊嚴光　一念及一時　普照諸佛會　利益諸群生</p>
  <p class=VERSE>雨天樂花衣　妙香等供養　讚佛諸功德　無有分別心</p>
  <p class=VERSE>何等世界無　佛法功德寶　我皆願往生　示佛法如佛</p>
  <p class=VERSE>我作論說偈　願見彌陀佛　普共諸衆生　往生安樂國</p>
</td></tr>
<tr><td align="center" colspan=2>
  <p>&nbsp;<br>&nbsp;<br>&nbsp;</p>
<div class=endImageXG></div>
</td></tr></table>
</body>
</html>

