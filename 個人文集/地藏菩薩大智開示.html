<html>
<head>
<meta charset="utf-8">
<title>地藏菩薩大智開示</title>
<style>
h3 { color:brown; margin-bottom:-10px }
b  { color:red }
</style>
<link rel="stylesheet" href="../util/article.css">
</head>
<body><center>

<h1>地藏菩薩大智開示</h1>

<div class="contentW">

<p>　　釋迦摩尼佛把裟婆世界託付給地藏菩薩，所以地藏菩薩是彌勒佛來示現之前衆生的代理本師。祂又被稱為「救世真士」、「大智開士」、「善安慰說者」。《<b>占察善惡業報經</b>》從「<verse>爾時，堅淨信菩薩摩訶薩問地藏菩薩摩訶薩言：云何開示求向大乘者進趣方便？</verse>」以降，地藏菩薩開示<b>大乘佛法要義</b>，極為精彩！本文基本尊重原文，適當提煉、縮減、重排，突出重點，來學習、享受地藏菩薩的大智大悲開示。首列所論議題。</p>

<blockquote><ol class="cjk">
<li><a href="#a">大乘進趣方便</a></li>
<li><a href="#b">一實境界</a></li>
<li><a href="#c">二種觀道：唯心識觀，真如實觀</a></li>
<li><a href="#d">去疑堅信</a></li>
<li><a href="#e">欲生淨土</a></li>
<li><a href="#f">修無相禪</a></li>
<li><a href="#g">修有相禪</a></li>
<li><a href="#h">安慰怯弱</a></li>
</ol></blockquote>

<h3><a name="a"></a>一、大乘進趣方便</h3>

<p>　　堅淨信菩薩問地藏菩薩：<verse>「云何開示求向大乘者進趣方便？」</verse>答：「<verse>欲向大乘者，應當先知最初所行根本之業。其最初所行根本業者，所謂依止一實境界，以修信解；因信解力增長故，速疾得入菩薩種性。</verse>」</p>

<h3><a name="b"></a>二、一實境界</h3>

<p class="verse">　　所言一實境界者，謂眾生心體，從本以來，不生不滅，自性清淨，無障無礙，猶如虛空，離分別故。平等普遍，無所不至，圓滿十方，究竟一相，無二無別，不變不異，無增無減。</p>

<p>① 一切衆生心，皆同不生不滅、無染寂靜真如相<br>
<verse>　謂衆生心體，從本以來，不生不滅，自性清淨，無障無礙，猶如虛空，離分別故。<br>
　平等普遍，無所不至，圓滿十方，究竟一相，無二無別，不變不異，無增無減。<br>
　以一切衆生心、乃至一切諸佛心，皆同不生不滅、無染寂靜真如相故。<br>
　所以者何？一切有心起分別者，猶如幻化，無有定實。<br>
　　所謂識、受、想、行、憶念、緣慮、覺知等種種心數，非青非黃，非赤非白，亦非雜色，<br>
　　　無有長短方圓大小，乃至盡於十方虛空一切世界，求心形狀，無一區分而可得者。<br>
　　　但以衆生無明癡闇熏習因緣，現妄境界，令生念著。<br>
　　所謂此心不能自知，妄自謂有，起覺知想，計我我所，而實無有覺知之想。<br>
　　　以此妄心畢竟無體，不可見故。<br>
　　　若無覺知能分別者，則無十方三世一切境界差別之相。<br>
　　　以一切法皆不能自有，但依妄心分別故有。<br>
　　所謂一切境界，各各不同，自念為有，知此為自，知彼為他，<br>
　　　是故一切法不能自有，則無別異，唯依妄心，<br>
　　　不知不了內自無故，謂有前外境界，妄生種種法想，<br>
　　　謂有無、彼此、是非、好惡，乃至妄生無量無邊法想。</verse><br>
<br>
② <verse>當如是知：一切諸法，皆從妄想生，依妄心為本。<br>
　　然此妄心無自相故，亦依境界而有，所謂緣念覺知前境界故，說名為心。<br>
　　又此妄心，與前境界，雖俱相依，起無先後。而此妄心，能為一切境界原主。<br>
　　所以者何？<br>
　　　謂依妄心，不了法界一相故，說心有無明；依無明力因故，現妄境界；<br>
　　　　亦依無明滅故，一切境界滅。<br>
　　　　非依一切境界，自不了故，說境界有無明；亦非依境界故，生於無明。<br>
　　　以一切諸佛，於一切境界，不生無明故。<br>
　　　又復不依境界滅故，無明心滅；以一切境界，從本已來，體性自滅，未曾有故。<br>
　　　因如此義，是故但說一切諸法依心為本。</verse><br>
<br>
③ <verse>當知一切諸法，悉名為心，以義體不異，為心所攝故。<br>
　　又一切諸法，從心所起，與心作相，和合而有，共生共滅，而無有住。<br>
　　以一切境界，但隨心所緣，念念相續故，而得住持，暫時為有。</verse><br>
<br>
④ <verse>心之內外二相；心內相，復有真妄二種：<br>
　　心內真相：謂心體本相，如如不異，清淨圓滿，無障無礙，微密難見。<br>
　　　　　　　以遍一切處常恒不壞，建立生長一切法故。<br>
　　心內妄相：謂起念、分別、覺知、緣慮、憶想等事，雖復相續，能生一切種種境界，<br>
　　　　　　　而內虛偽，無有真實，不可見故。<br>
　　心外相：　謂一切諸法種種境界等，隨有所念，境界現前故，知有內心及內心差別。<br>
　　　　　　　如夢所見種種境界，唯心想作，無實外事。<br>
　　　　　　　一切境界，悉亦如是，以皆依無明識夢所見，妄想作故。<br>
　　內妄相者，為因為體；外妄相者，為果為用。依如此等義，是故我說一切諸法悉名為心。</verse><br>
<br>
⑤ <verse>復次應知：內心念念不住故，所見所緣一切境界亦隨心念念不住。<br>
　　　所謂心生故種種法生，心滅故種種法滅。是生滅相，但有名字，實不可得。<br>
　　　以心不往至於境界，境界亦不來至於心，如鏡中像，無來無去。<br>
　　是故一切法，求生滅定相，了不可得。<br>
　　所謂一切法，畢竟無體，本來常空，實不生滅故。<br>
　　如是一切法實不生滅者，則無一切境界差別之相，寂靜一味，名為<br>
　　　真如第一義諦自性清淨心。<br>
　　彼自性清淨心，湛然圓滿，以無分別相故。無分別相者，於一切處，無所不在。<br>
　　　無所不在者，以能依持建立一切法故。</verse><br>
<br>
⑥ <verse>彼心名如來藏，所謂具足無量無邊不可思議無漏清淨功德之業。<br>
　　以諸佛法身，從無始本際來，無障無礙，自在不滅，一切現化，種種功業，恒常熾然，<br>
　　　未曾休息。<br>
　　所謂遍一切世界，皆示作業，種種化益故。<br>
　　以一佛身，即是一切諸佛身；一切諸佛身，即是一佛身。<br>
　　所有作業，亦皆共一，所謂無分別相，不念彼此，平等無二，以依一法性而有作業，<br>
　　　同自然化，體無別異故。<br>
　　如是諸佛法身，遍一切處，圓滿不動故，隨諸衆生死此生彼，恒為作依。<br>
　　　譬如虛空，悉能容受一切色像種種形類，以一切色像種種形類，皆依虛空而有，<br>
　　　建立生長，住虛空中，為虛空處所攝，以虛空為體，無有能出虛空界分者。<br>
　　　當如色像之中，虛空之界不可毀滅，色像壞時，還歸虛空，<br>
　　　而虛空本界，無增無減，不動不變。諸佛法身，亦復如是。<br>
　　　悉能容受一切衆生種種果報，以一切衆生種種果報，皆依諸佛法身而有建立生長，<br>
　　　住法身中，為法身處所攝，以法身為體，無有能出法身界分者；<br>
　　　當知一切衆生身中，諸佛法身亦不可毀滅。<br>
　　若煩惱斷壞時，還歸法身，而法身本界無增無減，不動不變。<br>
　　但從無始世來，與無明心俱，癡闇因緣熏習力故，現妄境界。<br>
　　　以依妄境界熏習因緣故，起妄相應心，計我我所，造集諸業，受生死苦，<br>
　　　說彼法身名為衆生。<br>
　　若如是衆生中，法身熏習而有力者，煩惱漸薄，能厭世間，求涅槃道，信歸一實，<br>
　　　修六波羅蜜等一切菩提分法，名為菩薩。<br>
　　若如是菩薩中，修行一切善法，滿足究竟得離無明睡者，轉名為佛。<br>
　　當知如是衆生、菩薩、佛等，但依世間假名言說，故有差別；<br>
　　　而法身之體，畢竟平等，無有異相。</verse><br>
<br>
<verse>善男子！是名略說一實境界義。</verse></p>

<h3><a name="c"></a>三、二種觀道：唯心識觀，真如實觀</h3>

<p class="verse">若欲依一實境界修信解者，當學二種觀道：一者唯心識觀，二者真如實觀。<br>
以依能習向二觀心最妙巧便，衆智所依，行根本故。<br>
修學如此信解者，人有二種：<br>
　利根者，先已能知一切外諸境界，唯心所作，虛誑不實，如夢如幻等，<br>
　　　　　決定無有疑慮，陰蓋輕微，散亂心少，如是等人，即應學習真如實觀。<br>
　鈍根者，先未能知一切外諸境界悉唯是心，虛誑不實故，染著情厚，<br>
　　　　　蓋障數起，心難調伏，應當先學唯心識觀。</p>

<p class="verse"><b>唯心識觀</b><br>
　所謂於一切時一切處，隨身口意有所作業，悉當觀察，知唯是心。<br>
　　乃至一切境界，若心住念，皆當察知，勿令使心無記攀緣，不自覺知。<br>
　　於念念間，悉應觀察，隨心有所緣念，還當使心隨逐彼念，令心自知。<br>
　知己內心自生想念，非一切境界有念有分別也。<br>
　　所謂內心自生長短好惡、是非得失、衰利有無等見，無量諸想。<br>
　　而一切境界，未曾有想，起於分別。<br>
　當知一切境界自無分別想故，即自非長非短、非好非惡，乃至非有非無，<br>
　　離一切相，如是觀察，一切法唯心想生。<br>
　　若使離心，則無一法一相而能自見有差別也。<br>
　當應如是守記內心，知唯妄念，無實境界，勿令休廢，是名修學唯心識觀。<br>
<br>
　若心無記，不知自心念者，即謂有前境界，不名唯心識觀。<br>
　又守記內心者，則知貪想、瞋想及愚癡邪見想；知善、不善；知無記；知心勞慮種種諸苦。<br>
　若於坐時，隨心所緣，念念觀知唯心生滅。譬如水流燈燄，無暫時住。從是當得色寂三昧。<br>
　得此三昧已，次應學習信奢摩他觀心，及信毘婆舍那觀心。<br>
<br>
　習信奢摩他觀心者，思惟內心不可見相，圓滿不動，無來無去，本性不生，離分別故。<br>
<br>
　習信毘婆舍那觀心者，想見內外色隨心生，隨心滅；<br>
　　乃至習想見佛色身，亦復如是，隨心生，隨心滅，如幻如化，如水中月，如鏡中像。<br>
　　非心，不離心；非來，非不來；非去，非不去；非生，非不生；非作，非不作。<br>
<br>
善男子！若能習信此二觀心者，速得趣會一乘之道，當知如是唯心識觀，名為最上智慧之門，<br>
所謂能令其心猛利，長信解力，疾入空義，得發無上大菩提心故。<br>
<br>
<b>真如實觀</b><br>
　思惟心性無生無滅，不住見聞覺知，永離一切分別之想。<br>
　　漸漸能過空處，識處，無少處，非想非非想處等定境界相，得相似空三昧。<br>
　　得相似空三昧時，識、想、受、行、粗分別相，不現在前。<br>
　從此修學，為善知識大慈悲者守護長養，是故離諸障礙，勤修不廢，展轉能入心寂三昧。<br>
　得是三昧已，即復能入一行三昧。<br>
　　入一行三昧已，見佛無數，發深廣行，心住堅信位，所謂於奢摩他、毘婆舍那二種觀道，<br>
　　決定信解，能決定向。<br>
　隨所修學世間諸禪三昧之業，無所樂著。<br>
　　乃至遍修一切善根菩提分法，於生死中無所怯畏，不樂二乘。</p>

<h3><a name="d"></a>四、去疑堅信</h3>

<p class="verse">若人雖學如是信解，而善根業薄，未能進趣；諸惡煩惱，不得漸伏；<br>
　其心疑怯，畏墮三惡道，生八難處，畏不常值佛菩薩等，不得供養，聽受正法；<br>
　畏菩提信難可成就。<br>
有如此疑怖及種種障礙等者，應於一切時一切處，常勤誦念我之名字。<br>
　若得一心，善根增長，其意猛利。<br>
　當觀我法身，及一切諸佛法身，與己自身，體性平等，無二無別，不生不滅，常樂我淨，<br>
　功德圓滿，是可歸依。<br>
又復觀察己身心相，無常、苦、無我、不淨，如幻如化，是可厭離。<br>
　若能修學如是觀者，速得增長淨信之心，所有諸障，漸漸損減。<br>
何以故？<br>
　此人名為學習聞我名者，亦能學習聞十方諸佛名者；<br>
　名為學至心禮拜供養我者，亦能學至心禮拜供養十方諸佛者；<br>
　名為學受持讀誦大乘深經者；<br>
　名為學遠離邪見，於深正義中不墮謗者；<br>
　名為於究竟甚深第一實義中學信解者；<br>
　名為能除諸罪障者；<br>
　名為當得無量功德聚者。<br>
此人捨身，終不墮惡道、八難之處，還聞正法，習信修行，亦能隨願往生他方淨佛國土。</p>

<h3><a name="e"></a>五、欲生淨土</h3>

<p class="verse">若人欲生他方現在淨國者，應當隨彼世界佛之名字，專意誦念，一心不亂，<br>
　如上觀察者，決定得生彼佛淨國，善根增長，速獲不退。<br>
當知如上一心繫念思惟諸佛平等法身，一切善根中，其業最勝。</p>

<h3><a name="f"></a>六、修無相禪</h3>

<p class="verse">所謂勤修習者<br>
　漸漸能向一行三昧，若到一行三昧者，則成廣大微妙行心，名得相似無生法忍。<br>
　　以能得聞我名字故，亦能得聞十方佛名字故；<br>
　　以能至心禮拜供養我故，亦能至心禮拜供養十方諸佛故。<br>
　　以能得聞大乘深經故，能執持書寫供養恭敬大乘深經故，能受持讀誦大乘深經故，<br>
　　　能於究竟甚深第一實義中不生怖畏，遠離誹謗，得正見心，<br>
　　　能信解故，決定除滅諸罪障故，現證無量功德聚故。<br>
　所以者何？<br>
　　謂無分別菩提心，寂靜智現，起發方便業種種願行故，能聞我名者，<br>
　　謂得決定信利益行故，乃至一切所能者，皆得不退一乘因故。<br>
　若雜亂垢心，雖復稱誦我之名字，而不名為聞，以不能生決定信解，<br>
　　但獲世間善報，不得廣大深妙利益。<br>
　　如是雜乘垢心，隨其所修一切諸善，皆不能得深大利益。<br>
<br>
如上勤心修學無相禪者<br>
　不久能獲深大利益，漸次作佛。<br>
　深大利益者，所謂得<br>
　　入堅信之位，成就信忍故；<br>
　　入堅修位，　成就順忍故；<br>
　　入正真位，　成就無生忍故。<br>
　又成就信忍者，能作如來種性故；<br>
　　成就順忍者，能解如來行故；<br>
　　成就無生忍者，得如來業故。<br>
<br>
漸次作佛者，略說有四種。<br>
一者，信滿法故作佛。所謂依種性地，決定信諸法不生不滅，清淨平等，無可願求故。<br>
二者，解滿法故作佛。所謂依解行地，深解法性，知如來業無造無作，於生死涅槃，<br>
　　　不起二想，心無所怖故。<br>
三者，證滿法故作佛。所謂依淨心地，以得無分別寂靜法智，及不思議自然之業，無求想故。<br>
四者，一切功德行滿足故作佛。所謂依究竟菩薩地，能除一切諸障，無明夢盡故。</p>

<h3><a name="g"></a>七、修有相禪</h3>

<p class="verse">修學世間有相禪者，有三種。<br>
一者，無方便信解力故，貪受諸禪三昧功德而生憍慢，為禪所縛，退求世間。<br>
二者，無方便信解力故，依禪發起，偏厭離行，怖怯生死，退墮二乘。<br>
三者，有方便信解力，所謂依止一實境界，習近奢摩他、毘婆舍那二種觀道故，<br>
　　　能信解一切法唯心想生，如夢如幻等，雖獲世間諸禪功德，而不堅著，<br>
　　　不復退求三有之果；又信知生死即涅槃故，亦不怖怯，退求二乘。<br>
　　　如是修學一切諸禪三昧法者，當知有十種次第相門，具足攝取禪定之業，<br>
　　　能令學者成就相應，不錯不謬，何等為十？<br>
　　　一者，攝念方便相；<br>
　　　二者，欲住境界相；<br>
　　　三者，初住境界，分明了了，知出、知入相；<br>
　　　四者，善住境界得堅固相；<br>
　　　五者，所作思惟，方便勇猛，轉求進趣相；<br>
　　　六者，漸得調順，稱心喜樂，除疑信解，自安慰相；<br>
　　　七者，剋獲勝進，意所專者，少分相應，覺知利益相；<br>
　　　八者，轉修增明，所習堅固，得勝功德，對治成就相；<br>
　　　九者，隨心有所念，作外現功業，如意相應，不錯不謬相；<br>
　　　十者，若更異修，依前所得而起方便，次第成就，出入隨心，超越自在相。</p>

<h3><a name="h"></a>八、安慰怯弱</h3>

<p>　　堅淨信菩薩問地藏菩薩：「<verse>汝云何巧說深法，能令衆生得離怯弱？</verse>」地藏菩薩開示：</p>

<p class="verse">　　善男子！當知初學，發意求向大乘，未得信心者，於無上道甚深之法，喜生疑怯，我常以方便，宣顯實義而安慰之，令離怯弱，是故號我為善安慰說者。云何安慰？所謂鈍根小心衆生，聞無上道最勝最妙，意雖貪樂，發心願向，而復思念求無上道者，要須積功廣極，難行苦行，自度度他，劫數長遠，於生死中久受勤苦，方乃得獲，以是之故，心生怯弱。我即為說真實之義，所謂一切諸法，本性自空，畢竟無我，無作無受，無自無他，無行無到，無有方所，亦無過去現在未來；乃至為說十八空等，無有生死涅槃一切諸法定實之相而可得者；又復為說一切諸法，如幻，如化，如水中月，如鏡中像，如乾闥婆城，如空谷響，如陽焰，如泡，如露，如燈，如目曀，如夢，如電，如雲；煩惱生死，性甚微弱，易可令滅；又煩惱生死，畢竟無體，求不可得，本來不生，實更無滅；自性寂靜，即是涅槃。如此所說，能破一切諸見，損自身心執著想故，得離怯弱。

<p class="verse">　　復有衆生，不解如來言說旨意，故而生怯弱。當知如來言說旨意者，所謂如來見彼一實境界故，究竟得離生老病死衆惡之法，證彼法身，常恒清涼，不變異等無量功德聚，復能了了見一切衆生身中，皆有如是真實微妙清淨功德，而為無明闇染之所覆障，長夜恒受生老病死無量衆苦。如來於此起大慈悲，意欲令使一切衆生離於衆苦，同獲法身第一義樂。而彼法身，是無分別離念之法。唯有能滅虛妄識想，不起念者，乃所應得。但一切衆生，常樂分別取著諸法，以顛倒妄想故而受生死。是故如來為欲令彼離於分別執著想故，說一切世間法畢竟體空無所有；乃至一切出世間法，亦畢竟體空無所有。若廣說者，如十八空。如是顯示一切諸法，皆不離菩提體。菩提體者，非有非無，非非有，非非無，非有無俱；非一，非異，非非一，非非異，非一異俱，乃至畢竟無有一相而可得者，以離一切相故。離一切相者，所謂不可依言說取，以菩提法中，無有受言說者，及無能言說者故；又不可依心念知，以菩提法中，無有能取可取，無自無他，離分別相故。

<p class="verse">　　若有分別想者，則為虛偽，不名相應。如是等說，鈍根衆生不能解者，謂無上道如來法身但唯空法，一向畢竟而無所有，其心怯弱，畏墮無所得中，或生斷滅想，作增減見，轉起誹謗，自輕輕他。我即為說如來法身，自性不空，有真實體，具足無量清淨功業。從無始世來，自然圓滿，非修非作。乃至一切衆生身中，亦皆具足，不變不異，無增無減。如是等說，能除怯弱，是名安慰。

<p class="verse">　　又復愚癡堅執衆生，聞如是等說亦生怯弱，以取如來法身本來滿足，非修非作相故，起無所得想而生怯弱，或計自然，墮邪倒見。我即為說修行一切善法，增長滿足，生如來色身，得無量功德清淨果報。如此等說，令離怯弱，是為安慰。而我所說甚深之義，真實相應，無有諸過，以離相違說故。云何知離相違相？所謂如來法身中，雖復無有言說境界，離心想念，非空非不空，乃至無一切相，不可依言說示，而據世諦幻化因緣，假名法中，相待相對，則可方便顯示而說。以彼法身，實無分別，離自相，離他相，無空，無不空，乃至遠離一切諸相故，說彼法體為畢竟空無所有，以離心分別想念，則盡無一相而能自見自知為有，是故空義決定真實，相應不謬。

<p class="verse">　　復次，即彼空義中，以離分別妄想心念故，則盡畢竟無有一相而可空者，以唯有真實故，即為不空，所謂離識想故，無有一切虛偽之相，畢竟常恒，不變不異，以更無一相可壞可滅，離增減故。又彼無分別實體之處，從無始世來，具無量功德，自然之業，成就相應，不離不脫故，說為不空。如是實體功德之聚，一切衆生雖復有之，但為無明曀覆障故，而不知見，不能剋獲功德利益，與無莫異，說名未有。以不知見彼法體故。所有功德利益之業，非彼衆生所能受用，不名屬彼。唯依遍修一切善法，對治諸障，見彼法身，然後乃獲功德利益，是故說修一切善法，生如來色身智身。

<p class="verse">　　善男子！如我所說甚深之義，決定真實，離相違過，當如是知。</p>

<p align="right">&mdash;乙巳孟秋於(37.42, -122)</p>

<p class="noprint"><a href="index.html">返回《個人文集》目錄</a></p>
<hr>
</div>
<span class="copyright"></span>
</center></body></html>
<!--
‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾

______________________________________________________________________
‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾‾
-->
