<html>
<head>
<meta charset="utf-8">
<title>彌陀要解精要</title>
<style>
h3 { color:brown; margin-bottom:-10px }
b  { color:brown }
blockquote { background-color:#ffe; padding-left:5px; padding-right:5px }
</style>
<link rel="stylesheet" href="../util/article.css">
<script src="../util/utils.js"></script>
<script src="registry.js"></script>
</head>
<body><center>

<h1>彌陀要解精要</h1>

<div class="content">

<p class=zFangSongTi>　　蕅益大師的《<a href="../BFNN/book/books/0871.htm" target="extra">阿彌陀經要解</a>》把淨土法門歸納得淋漓盡致。特提取其於修行最為緊要之部分，構成完整文字，利益行者。採如下諸部：</p>

<p style="text-align:center">
▹ <a href="javascript:showTop('_1')">辨《阿彌陀經》之體</a>　　　　<br>
▹ <a href="javascript:showTop('_2')">明《阿彌陀經》之宗</a>　　　　<br>
▹ <a href="javascript:showTop('_3')">明《阿彌陀經》之力用、教相</a><br>
▹ <a href="javascript:showTop('_4')">修行淨土，求生極樂</a>　　　　</p>

<h3 id="_1">辨《阿彌陀經》之體</h3>

<p>　　<b>大乘經</b>皆以實相為正體。</p>

<blockquote>
<p>　　<b>實相者</b>。吾人現前一念心性，不在內，不在外，不在中間。非過去，非現在，非未來。非青黃赤白，長短方圓。非香，非味，非觸，非法。覓之了不可得，而不可言其無。具造百界千如，而不可言其有。離一切緣慮分別，語言文字相。而緣慮分別，語言文字，非離此別有自性。要之離一切相，即一切法。離故無相，即故無不相，不得已強名實相。</p>

<p>　　<b>實相之體</b>，非寂非照，而復寂而恆照，照而恆寂。照而寂，強名常寂光土。寂而照，強名清淨法身。又照寂強名法身，寂照強名報身。又性德寂照名法身，修德寂照名報身。又修德照寂名受用身，修德寂照名應化身。寂照不二，身土不二，性修不二，真應不二，無非實相。實相無二，亦無不二。是故舉體作依作正，作法作報，作自作他。乃至能說所說，能度所度，能信所信，能願所願，能持所持，能生所生，能讚所讚，無非實相正印之所印也。</p>
</blockquote>

<h3 id="_2">明《阿彌陀經》之宗</h3>

<p>　　<b>宗</b>是修行要徑，會體樞機，而萬行之綱領也。提綱則眾目張，挈領則襟袖至。</p>

<p>　　<b>本經之宗</b>者，以<b>信願持名</b>為修行之宗要。非信不足啟願，非願不足導行，非持名妙行不足滿所願而證所信。經中先陳依正以生信，次勸發願以導行，次示持名以徑登不退。<b>信</b>則信自，信他，信因，信果，信事，信理。<b>願</b>則厭離娑婆，欣求極樂。<b>行</b>則執持名號，一心不亂。</p>

<blockquote>
<p>　　<b>信自者</b>，信我現前一念之心，本非肉團，亦非緣影；豎無初後，橫絕邊涯；終日隨緣，終日不變。十方虛空微塵國土，元我一念心中所現物。我雖昏迷倒惑，苟一念回心，決定得生自心本具極樂，更無疑慮。是名信自。<b>信他者</b>，信釋迦如來決無誑語，彌陀世尊決無虛願，六方諸佛廣長舌決無二言。隨順諸佛真實教誨，決志求生，更無疑惑。是名信他。<b>信因者</b>，深信散亂稱名，猶為成佛種子，況一心不亂，安得不生淨土。是名信因。<b>信果者</b>，深信淨土，諸善聚會，皆從念佛三昧得生，如種瓜得瓜，種豆得豆，亦如影必隨形，響必應聲，決無虛棄。是名信果。<b>信事者</b>，深信只今現前一念不可盡故，依心所現十方世界亦不可盡。實有極樂國在十萬億土外，最極清淨莊嚴，不同莊生寓言。是名信事。<b>信理者</b>，深信十萬億土，實不出我今現前介爾一念心外，以吾現前一念心性實無外故。又深信西方依正主伴，皆吾現前一念心中所現影。全事即理，全妄即真，全修即性，全他即自。我心遍故，佛心亦遍，一切眾生心性亦遍。譬如一室千燈，光光互遍，重重交攝，不相妨礙。是名信理。</p>

<p>　　<b>願者</b>，即<b>厭離娑婆、欣求極樂</b>。娑婆即自心所感之穢，而自心穢，理應厭離。極樂即自心所感之淨，而自心淨，理應欣求。厭穢須捨至究竟，方無可捨。欣淨須取至究竟，方無可取。故《妙宗》云：取捨若極，與不取捨亦非異轍。設不從事取捨，但尚不取不捨，即是執理廢事。既廢於事，理亦不圓。若達全事即理，則取亦即理，捨亦即理。一取一捨，無非法界。故次信而明願也。</p>

<p>　　<b>行者</b>，即<b>執持名號、一心不亂</b>。言執持名號一心不亂者，名以召德，德不可思議，故名號亦不可思議。名號功德不可思議，故使散稱為佛種，執持登不退也。然諸經示淨土行，萬別千差。如觀像、觀想、禮拜供養、五悔六念等，一一行成，皆生淨土。唯持名一法，收機最廣，下手最易。故釋迦慈尊，無問自說，特向大智舍利弗拈出，可謂方便中第一方便，了義中無上了義，圓頓中最極圓頓。故云：清珠投于濁水，濁水不得不清；佛號投於亂心，亂心不得不佛也。信願持名，以為一乘真因。四種淨土，以為一乘妙果。舉因則果必隨之，故以信願持名為經正宗。</p>
</blockquote>

<h3 id="_3">明《阿彌陀經》之力用、教相</h3>

<p>　　此經以往生不退為<b>力用</b>。往生有四土，各論九品。</p>

<blockquote>
<p>　　<b>佛土</b>有四，各分淨穢。<b>凡聖同居土</b>，五濁重者穢，五濁輕者淨。<b>方便有餘土</b>，析空拙度證入者穢，體空巧度證入者淨。<b>實報無障礙土</b>，次第三觀證入者穢，一心三觀證入者淨。<b>常寂光土</b>，分證者穢，究竟滿證者淨。</p>

<p>　　略明<b>得生四土之相</b>。生<b>同居土</b>者。若執持名號，未斷見思，隨其或散或定，於同居土分三輩九品。生<b>方便有餘淨土</b>者。若持至事一心不亂，見思任運先落，則生方便有餘淨土。生<b>實報莊嚴淨土</b>者。若至理一心不亂，豁破無明一品，乃至四十一品，則生實報莊嚴淨土，亦分證常寂光土。生<b>究竟寂光土</b>者。若無明斷盡，則是上上實報，究竟寂光也。

<p>　　<b>不退</b>有四義：一<b>念不退</b>。破無明，顯佛性，徑生實報，分證寂光。二<b>行不退</b>。見思既落，塵沙亦破，生方便土，進趨極果。三<b>位不退</b>。帶業往生，在同居土，蓮華托質，永離退緣。四<b>畢竟不退</b>。</b>

<p>　　不論至心散心，有心無心，或解不解，但彌陀名號，或六方佛名，此經名字，一經於耳，假使千萬劫後，畢竟因斯度脫。如聞塗毒鼓，遠近皆喪，食少金剛，決定不消也。復次只帶業生同居淨證位不退者，皆與補處俱，亦皆一生必補佛位。夫上善一處，是生同居，即已橫生上三土，一生補佛。是位不退，即已圓證三不退。如斯力用，乃千經萬論所未曾有。較彼頓悟正因，僅為出塵階漸，生生不退，始可期於佛階者，不可同日語矣。宗教之士，如何勿思。</p>
</blockquote>

<p>　　乃至<b>教相</b>。此大乘菩薩藏攝。又是無問自說，徹底大慈之所加持，能令末法多障有情，依斯徑登不退。故當來經法滅盡，特留此經住世百年，廣度含識。阿伽陀藥，萬病總持，絕待圓融，不可思議。華嚴奧藏，法華秘髓，一切諸佛之心要，菩薩萬行之司南，皆不出於此矣。</p>

<h3 id="_4">修行淨土，求生極樂</h3>

<p>　　淨土妙門，不可思議，無人能問；佛智鑒機無謬，故不俟問，自唱依正名字為<b>發起</b>：</p>

<p>　　「<verse>從是西方，過十萬億佛土，有世界名曰極樂。其土有佛號阿彌陀，今現在說法。</verse>」</p>

<blockquote>
<p>　　<b>西方</b>者，指方立相，並無實義，但為修行者專注，並建立佛像之相以供觀想。<b>佛土</b>者，三千大千世界，通為一佛所化。以此土言之，一須彌山，東西南北各一洲，同一日月所照，一鐵圍山所繞，名一四天下。千此名小千世界，再千中千，再千大千。過如此佛土十萬億之西，是極樂世界，依報國土之名也。豎約三際以辨時劫，橫約十方以定疆隅，故稱<b>世界</b>。佛土有四，各分淨穢，如前所述。今云<b>極樂世界</b>，正指同居淨土，亦即橫具上三淨土也。有佛號<b>阿彌陀</b>，正報教主之名也。<b>佛有三身</b>，各論單複。法身單，指所證理性。報身單，指能證功德智慧。化身單，指所現相好色像。法身複者，自性清淨法身，離垢妙極法身。報身複者，自受用報身，他受用報身。化身複者，示生化身，應現化身。又佛界化身，隨類化身。雖辨單複三身，實非一非三，而三而一。不縱橫，不並別，離過絕非，不可思議。今云<b>阿彌陀佛</b>，正指同居土中示生化身，仍復即報即法也。復次世界及佛皆言<b>有者</b>具四義：一、的標實境，令欣求故；二、誠語指示，令專一故；三、簡非乾城陽焰，非權現曲示，非緣影虛妄，非保真偏但，破魔邪權小故；四、圓彰性具，令深證故。<b>今現在說法者</b>，簡上依正二有，非過去已滅，未來未成，正應發願往生，親覲聽法，速成正覺也。</p>

<p>　　復次，二有、現在，勸信序也；世界名極樂，勸願序也；佛號阿彌陀，勸持名妙行序也。復次阿彌序佛，說法序法，現在海會序僧。佛法僧同一實相，序體；從此起信願行，序宗；信願行成，必得往生見佛聞法，序用；唯一佛界為所緣境，不雜餘事，序教相也。</p>
</blockquote>

<p>　　<b>一經要旨，信願持名。</b>信願為慧行，持名為行行。得生與否，全由信願之有無。品位高下，全由持名之深淺。故慧行為前導，行行為正修，如目足並運也。</p>

<p>　　<verse>「其國眾生，無有眾苦，但受諸樂，故名極樂。」</verse></p>

<blockquote>
<p>　　<b>眾生</b>是能受用人，等覺以還皆可名。今且約人民言，以下下例上上也。娑婆苦樂雜；然暫樂非樂，樂實壞苦；非苦非樂是行苦，性遷流故。彼土永離三苦，不同此土對苦之樂，乃名<b>極樂</b>。一往分別。<b>同居</b>五濁輕，無分段八苦，但受不病不老，自在遊行，天食天衣，諸善聚會等樂。<b>方便</b>體觀巧，無沈空滯寂之苦，但受遊戲神通等樂。<b>實報</b>心觀圓，無隔別不融之苦，但受無礙不思議樂。<b>寂光究竟等</b>，無法身滲漏，真常流注之苦，但受稱性圓滿究竟樂。然同居眾生，以持名善根福德同佛故，圓淨四土，圓受諸樂也。</p>

<p>　　<b>極樂最勝</b>，不在上三土，而<b>在同居。</b>良以上之，則十方同居，遜其殊特，下又可與此土較量。所以凡夫優入而從容，橫超而度越。佛說苦樂，意在於此。</p>
</blockquote>

<p>　　<verse>「極樂國土，眾生生者，皆是阿鞞跋致。」</verse></p>

<blockquote>
<p>　　<b>阿鞞跋致</b>，此云不退。一<b>位不退</b>，入聖流，不墮凡地。二<b>行不退</b>，恆度生，不墮二乘地。三<b>念不退</b>，心心流入薩婆若海。</p>

<p>　　若約此土，藏初果，通見地，別初住，圓初信，名位不退。通菩薩，別十行，圓十信，名行不退。別初地，圓初住，名念不退。今淨土五逆十惡十念成就帶業往生居下下品者，皆得三不退。</p>

<p>　　然據教道，若是凡夫，則非初果等；若是二乘，則非菩薩等；若是異生，則非同生性等。又念不退，非復異生；行不退，非僅見道；位不退，非是人民。躐等則成大妄，進步則捨故稱。唯極樂同居，一切俱非，一切俱是。十方佛土無此名相，無此階位，無此法門。非心性之極致，持名之奇勳，彌陀之大願，何以有此！一生補處者，只一生補佛位，如彌勒、觀音等。極樂人民普皆一生成佛，人人必實證補處。故其中多有此等上善，不可數知也。</p>

<p>　　復次釋迦一代時教，惟《華嚴》明一生圓滿。而一生圓滿之因，則末後《普賢行願品》中，十大願王導歸安養，且以此勸進華藏海眾。嗟乎！凡夫例登補處，奇倡極談，不可測度。《華嚴》所稟，卻在此經。</p>
</blockquote>

<p>　　<verse>「眾生聞者，應當發願，願生彼國。所以者何？得與如是諸上善人，俱會一處。」</verse></p>

<blockquote>
<p>　　前羅漢菩薩，但可云<b>善人</b>。唯補處居因位之極，故云<b>上</b>。其數甚多，故云<b>諸</b>。<b>俱會一處</b>，猶言凡聖同居。</p>

<p>　　尋常由實聖過去有漏業，權聖大慈悲願，故凡夫得與聖人同居。至實聖灰身，權聖機盡，便升沈碩異，苦樂懸殊。乃暫同，非究竟同也。又天壤之間，見聞者少。幸獲見聞，親近步趨者少。又佛世聖人縱多，如珍如瑞，不能遍滿國土，如眾星微塵。又居雖同，而所作所辦，則迥不同。今<b>同以無漏不思議業，感生俱會一處為師友</b>，如壎如篪，同盡無明，同登妙覺。是則<b>下凡眾生</b>於念不退中，<b>超盡四十一因位</b>。若謂是凡夫，卻不歷異生，必補佛職，與觀音、勢至無別。若謂是一生補處，卻可名凡夫，不可名等覺菩薩。此皆教網所不能收，剎網所不能例。當知吾人大事因緣，同居一關，最難透脫。<b>唯極樂同居，超出十方同居之外。了此，方能深信彌陀願力。信佛力，方能深信名號功德。</b>信持名，方能深信吾人心性本不可思議也。<b>具此深信，方能發於大願。</b>文中應當二字，即指深信。<b>深信發願，即無上菩提。</b>合此信願，<b>的為淨土指南。</b>由此而執持名號，乃為正行。若信願堅固，臨終十念一念，亦決得生。若無信願，縱將名號持至風吹不入，雨打不濕，如銀牆鐵壁相似，亦無得生之理。修淨業者，不可不知也。</p>
</blockquote>

<p>　　<verse>「不可以少善根福德因緣得生彼國。若有善男子、善女人聞說阿彌陀佛，執持名號，若一日、若二日、若三日、若四日、若五日、若六日、若七日，一心不亂。其人臨命終時，阿彌陀佛與諸聖眾現在其前。是人終時，心不顛倒，即得往生阿彌陀佛極樂國土。」</verse></p>

<blockquote>
<p>　　菩提正道名善根，即<b>親因</b>。種種助道施戒禪等名福德，即<b>助緣</b>。聲聞緣覺菩提善根少，人天有漏福業福德少，皆不可生淨土。唯以信願執持名號，則一一聲悉具多善根福德。散心稱名，福善亦不可量，況一心不亂哉！故使感應道交，文成印壞。彌陀聖眾，不來而來，親垂接引。行人心識，不往而往，托質寶蓮也。善男女者，不論出家在家，貴賤老少，六趣四生。但聞佛名，即多劫善根成熟，五逆十惡皆名善也。</p>

<p>　　阿彌陀佛是萬德洪名，以名召德，罄無不盡。故即以執持名號為正行，不必更涉觀想參究等行。至簡易，至直捷也。聞而信，信而願，乃肯執持。不信不願，與不聞等，雖為遠因，不名聞慧。</p>

<p>　　執持則念念憶佛名號，故是思慧，然有事持理持。<b>事持</b>者，信有西方阿彌陀佛，而未達是心作佛，是心是佛。但以決志願求生故，如子憶母，無時暫忘。<b>理持</b>者，信西方阿彌陀佛，是我心具，是我心造。即以自心所具所造洪名，為繫心之境，令不暫忘也。</p>

<p>　　一日至七日者，<b>克期辦事</b>也。利根一日即不亂，鈍根七日方不亂，中根二三四五六日不定。又利根能七日不亂，鈍根僅一日不亂，中根六五四三二日不定。一心亦二種。不論事持、理持，持至伏除煩惱，乃至見思先盡，皆事一心。不論事持、理持，持至心開見本性佛，皆理一心。事一心不為見思所亂，理一心不為二邊所亂，即修慧也。不為見思亂，故感變化身佛及諸聖眾現前，心不復起娑婆界中三有顛倒，往生同居、方便二種極樂世界。不為二邊亂，故感受用身佛及諸聖眾現前，心不復起生死涅槃二見顛倒，往生實報、寂光二種極樂世界。</p>

<p>　　當知執持名號，既簡易直捷，仍至頓至圓。以念念即佛故，不勞觀想，不必參究，當下圓明，無餘無欠。上上根不能踰其閫，下下根亦能臻其域。其所感佛，所生土，往往勝進，亦不一概。可謂橫該八教，豎徹五時。所以徹底悲心，無問自說，且深歎其難信也。</p>
</blockquote>

<p>　　<verse>「我見是利，故說此言。若有眾生，聞是說者，應當發願，生彼國土。」</verse></p>

<blockquote>
<p>　　<b>我見</b>者，佛眼所見究盡明瞭也。<b>是利</b>者，橫出五濁，圓淨四土，直至不退位盡，是為不可思議功德之利也。復次<b>是利</b>，約命終時心不顛倒而言。蓋穢土自力修行，生死關頭，最難得力。無論頑修狂慧，麼羅無功。即悟門深遠，操履潛確之人，倘分毫習氣未除，未免隨強偏墜。永明祖師所謂十人九蹉路，陰境若現前，瞥爾隨他去。此誠可寒心者也。初果昧於出胎，菩薩昏于隔陰。這裡豈容強作主宰，僥倖顢頇。唯有信願持名，仗他力故，佛慈悲願，定不唐捐。彌陀聖眾，現前慰導，故得無倒，自在往生。佛見眾生臨終倒亂之苦，特為保任此事，所以殷勤再勸發願，以願能導行故也。</p>

<p>　　問：佛既心作心是，何不竟言自佛，而必以他佛為勝，何也？答：此之法門，全在了他即自。若諱言他佛，則是他見未忘。若偏重自佛，卻成我見顛倒。又悉檀四益，後三益事不孤起。倘不從世界深發慶信，則欣厭二益尚不能生，何況悟入理佛。唯即事持達理持，所以彌陀聖眾現前，即是本性明顯。往生彼土，見佛聞法，即是成就慧身。不由他悟，法門深妙，破盡一切戲論，斬盡一切意見。唯馬鳴、龍樹、智者、永明之流，徹底擔荷得去。其餘世智辯聰，通儒禪客，盡思度量，愈推愈遠。又不若愚夫婦老實念佛者，為能潛通佛智，暗合道妙也。我見是利，故說此言，分明以佛眼佛音，印定此事。豈敢違抗，不善順入也哉！</p>
</blockquote>

<p align="right">&mdash;丙午正月於(37.42, -122)</p>

<script> endOfArticle('260220'); </script>

</center></body></html>
