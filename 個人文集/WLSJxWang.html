<html>
<head>
<meta charset="utf-8">
<title>無量壽經對照•王校本</title>
<link rel="stylesheet" href="../util/article.css">
<script src="WLSJs.js"></script>
</head>
<body><center>

<div class="content">
<script>
showWLSJs('Wang');
</script>

<hr>
<h1><a href="WLSJs_various.html">無量壽經對照</a>《王日休校本》閱讀筆記</h1>

<p>
【法會大眾分第一】<br>
◻ 大弟子眾千二百五十人俱。<br>
　列九尊者名，以爲上首。<br>
　大乘眾菩薩。普賢菩薩。妙德菩薩。慈氏菩薩等。此賢劫中一切菩薩。<br>
　賢護等十六正士。列五菩薩名。善思議菩薩。信慧菩薩。空無菩薩。神通華菩薩。<br>
【阿難發問分第二】<br>
◻ 爾時世尊。容色光麗異於他日。尊者阿難。起座祈請。<br>
　佛言善哉。汝所問者。勝於供養一天下聲聞緣覺。及布施諸天人民。<br>
　下至蜎飛蠕動之類。雖至累劫。尚百千萬億倍。不可以及。<br>
【五十三佛分第三】<br>
◻ 佛言。前已過去劫。有佛出世。<br>
　定光。光遠。月光。栴檀香。善山王。須彌天冠。須彌等曜。月色。正念。離垢。<br>
　無著。龍天。夜光。安明頂。不動地。琉璃妙花。琉璃金色。金藏。炎光。炎根。<br>
　地種。月像。日音。解脫華。莊嚴光明。海覺神通。水光。大香。離塵垢。捨厭意。<br>
　寶炎。妙頂。勇力。功德持慧。蔽日月光。日月琉璃光。無上琉璃光。最上首。<br>
　菩提華。月明。日光。華色王。水月光。除癡冥。度蓋行。淨信。善宿。威神。<br>
　法慧。鸞音。師子音。龍音。處世。
【法藏本因分第四】<br>
◻ 次有佛名世自在王如來。在世教化四十二劫。<br>
　爾時有大國王。聞佛說法喜悅開悟。即棄王位往作沙門。號法藏比丘。<br>
　高才智慧勇猛無能及者。詣彼佛所稽首禮足。讚佛（五字一句）
【大願問佛分第五】<br>
◻ 爾時法藏比丘說此偈已。白世自在王佛言。我發無上菩提之心。願作佛時。<br>
　於十方無央數佛中為最。智慧勇猛。頂中光明照耀十方。無有窮極。<br>
　所居剎土自然七寶極明麗溫柔。我化度名號。皆聞於十方無央數世界。<br>
　莫有不聞知者。諸無央數諸天人民。以至蜎飛蠕動之類。來生我剎者。<br>
　悉皆菩薩聲聞。其數不可窮盡。比諸佛世界悉皆勝之如是者寧可得否。<br>
　世自在王佛。乃選擇二千一百萬佛剎中。諸天人民之善惡國土之麤妙。<br>
　隨其心願悉令顯現。法藏即一其心。遂得天眼莫不徹見。<br>
【四十八願分第六】<br>
◻ （每句始於“我作佛時”）<br>
　① 我剎中無地獄餓鬼禽畜。以至蜎飛蠕動之類。不得是願終不作佛。<br>
　② 我剎中無婦女。無央數世界諸天人民。以至蜎飛蠕動之類。來生我剎者。<br>
　　皆於七寶水池蓮華中化生。不得是願終不作佛。<br>
　③ 我剎中人欲食時。七寶缽中百味飲食。化現在前。食已器用自然化去。<br>
　　不得是願終不作佛。<br>
　④ 我剎中人。所欲衣服隨念即至。不假裁縫擣染浣濯。不得是願終不作佛。<br>
　⑤ 我剎中自地以上至於虛空。皆有宅宇宮殿樓閣池流花樹。<br>
　　悉以無量雜寶百千種香而共合成。嚴飾奇妙殊勝超絕。其香普熏十方世界。<br>
　　眾生聞是香者皆修佛行。不得是願終不作佛。<br>
　⑥ 我剎中人。皆心相愛敬無相憎嫉。不得是願終不作佛。<br>
　⑦ 我剎中人。盡無滛泆瞋怒愚癡之心。不得是願終不作佛。<br>
　⑧ 我剎中人皆同一善心無惑他念。其所欲言皆豫相知意。不得是願終不作佛。<br>
　⑨ 我剎中人。皆不聞不善之名。況有其實。不得是願終不作佛。<br>
　⑩ 我剎中人。知身如幻無貪著心。不得是願終不作佛。<br>
　⑪ 而其形容皆一類金色。面目端正淨好無復醜異。不得是願終不作佛。<br>
　⑫ 假令十方無央數世界諸天人民。以至蜎飛蠕動之類。皆得為人。皆作緣覺聲聞。<br>
　　皆坐禪一心。共欲計數我年壽。幾千億萬劫無有能知者。不得是願終不作佛。<br>
　⑬ 假令十方各千億世界。有諸天人民。以至蜎飛蠕動之類。皆得為人。皆作緣覺聲聞。<br>
　　皆坐禪一心。共欲計數我剎中人數有幾千億萬無有能知者。不得是願終不作佛。<br>
　⑭ 我剎中人壽命皆無央數劫。無有能計知其數者。不得是願終不作佛。<br>
　⑮ 我剎中人。所受快樂。一如漏盡比丘。不得是願終不作佛。<br>
　⑯ 我剎中人住正信位。離顛倒想遠離分別。諸根寂靜所止盡般泥洹。<br>
　　不得是願終不作佛。
　⑰ 說經行道十倍於諸佛。不得是願終不作佛。<br>
　⑱ 我剎中人盡通宿命。知百千億那由他劫事。不得是願終不作佛。<br>
　⑲ 我剎中人盡得天眼。見百千億那由他世界。不得是願終不作佛。<br>
　⑳ 我剎中人盡得天耳。聞百千億那由他諸佛說法。悉能受持。不得是願終不作佛。<br>
　㉑我剎中人得他心智。知百千億那由他世界眾生心念。不得是願終不作佛。<br>
　㉒我剎中人盡得神足。於一念頃。能超過百千億那由他世界。不得是願終不作佛。<br>
　㉓諸佛各於大眾中。稱我功德及國土之勝。諸天人民以至蜎飛蠕動之類。<br>
　　聞我名號乃慈心喜悅者。皆令來生我剎。不得是願終不作佛。<br>
　㉔我頂中光明絕妙。勝如日月之明。百千億萬倍。不得是願終不作佛。<br>
　㉕光明照諸無央數天下幽冥之處。皆當大明。諸天人民以至蜎飛蠕動之類。<br>
　　見我光明莫不慈心作善。皆令來生我國。不得是願終不作佛。<br>
　㉖十方無央數世界諸天人民。以至蜎飛蠕動之類。蒙我光明觸其身者。<br>
　　身心慈和過諸天人。不得是願終不作佛。<br>
　㉗十方無央數世界諸天人民。有發菩提心。奉持齋戒。行六波羅蜜。修諸功德。<br>
　　至心發願欲生我剎。臨壽終時我與大眾。現其人前引至來生。作不退轉地菩薩。<br>
　　不得是願終不作佛。<br>
　㉘十方無央數世界諸天人民。聞我名號。燒香散花然燈懸繒。飯食沙門起立塔寺。<br>
　　齋戒清淨益作諸善。一心繫念於我。雖止於一晝夜不絕。亦必生我剎。<br>
　　不得是願終不作佛。<br>
　㉙十方無央數世界諸天人民。至心信樂欲生我剎。十聲念我名號必遂來生。<br>
　　惟除五逆誹謗正法。不得是願終不作佛。<br>
　㉚十方無央數世界諸天人民。以至蜎飛蠕動之類。前世作惡。聞我名號即懺悔為善。<br>
　　奉持經戒願生我剎。壽終皆不經三惡道徑遂來生。一切所欲無不如意。<br>
　　不得是願終不作佛。<br>
　㉛十方無央數世界諸天人民。聞我名號。五體投地稽首作禮。喜悅信樂修菩薩行。<br>
　　諸天世人莫不致敬。不得是願終不作佛。<br>
　㉜十方無央數世界有女人。聞我名號喜悅信樂。發菩提心厭惡女身。<br>
　　壽終之後其身不復為女。不得是願終不作佛。<br>
　㉝凡生我剎者一生遂補佛處。惟除本願欲往他方。設化眾生修菩薩行。<br>
　　供養諸佛即自在往生。我以威神之力令彼教化一切眾生皆發信心。修菩提行。<br>
　　普賢行。寂滅行。淨梵行。最勝行。及一切善行。不得是願終不作佛。<br>
　㉞我剎中人欲生他方者。如其所願不復墜於三惡道。不得是願終不作佛。<br>
　㉟剎中菩薩以香華旛蓋真珠纓絡種種供具。欲往無量世界供養諸佛。<br>
　　一食之頃即可遍至。不得是願終不作佛。<br>
　㊱剎中菩薩欲萬種之物。供養十方無央數佛。即自在前供養既遍。是日未午即還我剎。<br>
　　不得是願終不作佛。<br>
　㊲剎中菩薩受持經法。諷誦宣說。必得辯才智慧。不得是願終不作佛。<br>
　㊳剎中菩薩能演說一切法。其智慧辯才不可限量。不得是願終不作佛。<br>
　㊴剎中菩薩得金剛那羅延力。其身皆紫磨金色。具三十二相八十種好。<br>
　　說經行道無異於諸佛。不得是願終不作佛。<br>
　㊵剎中清淨照見十方無量世界。菩薩欲於寶樹中。見十方一切嚴淨佛剎。<br>
　　即時應現猶如明鏡睹其面相。不得是願終不作佛。<br>
　㊶剎中菩薩雖少功德者。亦能知見我道場樹高四千由旬。不得是願終不作佛。<br>
　㊷剎中諸天世人及一切萬物。皆嚴淨光麗形色殊特。窮微極妙無能稱量者。<br>
　　眾生雖得天眼不能辯其名數。不得是願終不作佛。<br>
　㊸我剎中人隨其志願。所欲聞法皆自然得聞。不得是願終不作佛。<br>
　㊹剎中菩薩聲聞皆智慧成神。頂中皆有光明語音鴻暢。說經行道無異於諸佛。<br>
　　不得是願終不作佛。<br>
　㊺他方世界諸菩薩。聞我名號歸依精進。皆逮得清淨解脫三昧。住是三昧一發意頃。<br>
　　供養不可思議諸佛。而不失定意。不得是願終不作佛。<br>
　㊻他方世界諸菩薩。聞我名號歸依精進。皆逮得普等三昧。至于成佛。<br>
　　常見無量不可思議一切諸佛。不得是願終不作佛。<br>
　㊼他方世界諸菩薩。聞我名號歸依精進。即得至不退轉地。不得是願終不作佛。<br>
　㊽他方世界諸菩薩。聞我名號歸依精進。即得至第一忍第二忍第三法忍。<br>
　　於諸佛法永不退轉。不得是願終不作佛<br>
【願後說偈分第七】<br>
◻ 爾時法藏比丘發此願已。說偈（五字一句）
【初修善行分第八】<br>
◻ 爾時法藏比丘。發斯弘誓。應時大地震動。天雨妙華以散其上。空中讚言。<br>
　決定成佛。於是法藏住真實慧。勇猛精進。修習無量功德。以莊嚴其國。<br>
　是故入三摩地。歷大阿僧祇劫。修菩薩行。不生慾想瞋想癡想。<br>
　不生慾覺瞋覺癡覺。不著色聲香味諸法。忍力成就不計眾苦。<br>
　但樂憶念過去諸佛所修善根。行寂靜行。遠離虛妄堅守誠正。<br>
　常以和顏愛語饒益眾生。於佛法僧信重恭敬依真諦門植眾德本。<br>
　善護口業不譏他過。善護身業不失律儀。善護意業清淨無染。<br>
　恒以布施持戒忍辱精進禪定智慧。利樂眾生。令諸眾生功德成就。遠離麤言。<br>
　免自害害彼。免彼此俱害。修習善語自利利人。致人我兼利。<br>
　復教化眾生修行六度。於一切法而得自在。了空無相無願無為無生無滅。<br>
　軌範具足善根圓滿。墮其生處在意所欲。有無量寶藏自然發現。<br>
　以此施惠眾生令生歡喜。以行教化。致無量無數眾生發無上菩提之心。<br>
　如是善行無量無邊說不能盡。<br>
【親近諸佛分第九】<br>
◻ 法藏比丘行菩薩行時。於諸佛所尊重恭敬。承事供養未嘗間斷。。。<br>
　如是無量無數百千萬億劫。親近諸佛植眾德本。以成就所願。<br>
【願成作佛分第十】<br>
◻ 法藏比丘行菩薩行時。容體端嚴。三十二相八十種好悉皆具足。<br>
　口中常出栴檀之香。。。如是積功累德。無量無數百千萬億劫。功德圓滿威神熾盛。<br>
　方得成就所願而入佛位。<br>
【蜎蠕亦度分第十一】<br>
◻ 彼佛如來。來無所來。去無所去。無生無滅。非過去現在未來。<br>
　但以酬其志願度一切眾生。現在西方。去此百萬世界。其世界名曰極樂。<br>
　其佛號阿彌陀。成佛以來于今十劫。又在十方世界。教化無央數諸天人民。<br>
　以至蜎飛蠕動之類。莫不得過度解脫者。<br>
【光明獨勝分第十二】<br>
◻ 阿彌陀佛光明最為遠著。諸佛光明皆所不及。。。<br>
　阿彌陀佛願力無邊功德超絕故。比諸佛光明特為殊勝。<br>
【十三佛號分第十三】<br>
◻ 阿彌陀佛光明。明麗快甚絕殊無極。勝於日月之明千萬億倍。而為諸佛光明之王。<br>
　故號無量壽佛。無量光佛。無邊光佛。無礙光佛。無對光佛。炎王光佛。清淨光佛。<br>
　　　歡喜光佛。智慧光佛。不斷光佛。難思光佛。難稱光佛。超日月光佛。<br>
　其光明所照無央數天下。幽冥之處皆常大明。諸天人民禽獸蜎飛蠕動之類。<br>
　見此光明莫不喜悅而生慈心。。。<br>
【阿闍世王分第十四】<br>
◻ 爾時阿闍世王太子與五百長者子。各持一金華蓋。前以獻佛卻坐一面。<br>
　聞說阿彌陀佛功德光明皆大歡喜。其心願言。我等後作佛時。皆如阿彌陀佛。<br>
　佛即知之。告諸比丘言。阿闍世王太子與五百長者子。後無央數劫皆當作佛。<br>
　如阿彌陀佛。此等行菩薩道已。無央數劫。皆各供養四百億佛。今復供養於我。<br>
　往昔迦葉佛時。皆常為我弟子。今又至此是復會遇也。<br>
　時諸比丘聞是語已。莫不喜悅恭敬讚歎。<br>
【地平氣和分第十五】<br>
◻ 阿彌陀佛剎中皆自然七寶。所謂黃金白銀水晶琉璃珊瑚琥珀硨磲。。。<br>
　其國恢廓曠蕩不可窮盡。地皆平正無須彌山及金剛圍一切諸山。亦無大海小海。<br>
　及坑坎井谷。。。常春清快明麗不可具言。<br>
　有萬種自然之物。如百味飲食。意有所欲悉現在前。意若不用自然化去。<br>
　隨其所念無不得之。<br>
【講堂宅宇分第十六】<br>
◻ 阿彌陀佛講堂精舍。皆自然七寶相間而成。。。復以白珠明月珠摩尼珠。<br>
　為之交絡遍覆其上。殊特妙好清淨光輝不可勝言。其餘菩薩聲聞所居宮宇。亦復如是。<br>
　彼諸天及世人。衣服飲食華香纓絡。傘蓋幢旛微妙音樂。隨意而現。<br>
　所居宮宇樓閣。稱其形色高下大小。或以一寶二寶乃至無量眾寶。悉化現而成。<br>
　然宮宇有隨意高大浮於空中若雲氣者。有不能隨意高大。止在地上如世間者。<br>
　能隨意者。乃前世求道時慈心精進。益作諸善德厚所致。<br>
　不能隨意者。乃前世求道時不慈心精進。作善微尟德薄所致。<br>
　若衣服飲食則皆平等。惟宮宇不同。<br>
　此講堂宮宇。初無作者。亦無所從來。以此佛願大德重。自然化生。<br>
【寶池大小分第十七】<br>
◻ 阿彌陀佛剎中講堂宮宇。勝於此世界中第六天上天帝所居。百千萬倍終不可及。<br>
　其內外復有自然流泉及諸池沼。與自然七寶俱生。有純一寶池者。其底沙亦以一寶。<br>
　若黃金池者底白銀沙。水晶池者底琉璃沙。珊瑚池者底琥珀沙。為一池者。。。<br>
　若二寶三寶四寶以至七寶。共為一池。則底沙亦如是。此諸寶池有方四十里者。<br>
　如是展轉漸大。以至於方二萬四百八十里若大海。然是諸池者。<br>
　皆菩薩聲聞諸上善人生長之所。有時浴於其間。若彼佛池其方倍此。<br>
　皆七寶相間而成白珠明月珠摩尼珠為之底沙。<br>
　是諸池者。皆八功德水湛然盈滿。清淨香潔味如甘露。<br>
　其間復有百種異華。枝皆千葉。光色既異。香氣亦異芬芳馥郁不可勝言。<br>
【蓮華化生分第十八】<br>
◻ 十方無央數世界諸天人民。以至蜎飛蠕動之類。往生阿彌陀佛剎者。<br>
　皆於七寶池蓮華中化生。自然長大亦無乳養之者。皆食自然之食。<br>
　其容貌形色端正淨好。固非世人可比。亦非天人可比。皆受自然清虛之身無極之壽。<br>
【𠣏者比類分第十九】<br>
◻ 譬如𠣏者在帝王之側。相容儀寧可類否。。。<br>
　第六天王。比阿彌陀佛剎中諸菩薩聲聞諸上善人。又百千萬倍不可以及。<br>
【澡雪形體分第二十】<br>
◻ 阿彌陀佛剎中。諸菩薩聲聞諸上善人。若入七寶池中澡雪形體。<br>
　意欲令水沒足水即沒足。欲令至膝水即至膝。欲令至腰至腋。以至于頸。水亦如是。<br>
　欲淋灌其身悉如其意。欲令其水如初。即亦如初。。。<br>
　清明澄潔瑩若無形。既出浴已。各坐於一蓮華之上。自然微風徐動吹諸寶樹。<br>
　或作音樂。或作法音。吹諸寶華皆成異香。散諸菩薩聲聞大眾之上。<br>
　華墮地者積厚四寸。極目明麗芳香無比。及至小萎自然亂風吹去。諸菩薩聲聞大眾。<br>
　有欲聞法音者。有欲聞音樂者。有欲聞華香者。有皆不欲聞者。<br>
　其欲聞者輒獨聞之。不欲聞者寂無所聞。各適其意無所違忤。其為快樂常得自然。<br>
【澡畢進業分第二十一】<br>
◻ 饒皆浴已各往修進。有在地講經者。有在地誦經者。有在地自說經者。<br>
　有在地口授經者。有在地聽經者。有在地念經者。有在地思道者。有在地坐禪一心者。<br>
　有在地經行者。仍有在虛空中講經者。在虛空中誦經者。在虛空中自說經者。<br>
　在虛空中口授經者。在虛空中聽經者。在虛空中念經者。在虛空中思道者。<br>
　在虛空中坐禪一心者。在虛空中經行者。<br>
　其間有未得須陀洹者。因是得須陀洹。。。各隨其質而有所得。莫不欣然適意而悅。<br>
【池流法音分第二十二】<br>
◻ 諸寶池中其水轉相灌注。不遲不疾波揚無量。自然妙聲或作說佛聲。或作說法聲。<br>
　或作說僧聲。或說寂靜聲。說空無我聲。說大慈悲聲。說波羅蜜聲。<br>
　說十力無畏不共法聲。說諸通慧聲。說無所作聲。說不起滅聲。說無上忍聲。<br>
　乃至說甘露灌頂一切妙法。如是等聲。稱其所欲莫不聞者。<br>
　喜悅無量發清淨心無諸分別。正直平等成熟善根。永不退於無上菩提。<br>
　於彼世界。不復聞於地獄餓鬼畜生夜叉。殺生偷盜鬥諍惡口兩舌。如是等一切惡聲。<br>
　聞且絕無況有其實。但有自然清淨之音。自然快樂之事。是故其剎名曰極樂。<br>
【池岸花樹分第二十三】<br>
◻ 諸寶池岸上。有無數栴檀香樹。。。雜色光茂彌覆水上。<br>
　復有七種寶樹。。。如是諸樹種種各自異行。行行相植。莖莖相望。枝枝相准。<br>
　葉葉相向。花花相順。果果相當。如是行列數百千里。間以寶池又復如是。<br>
　乃至周遍世界榮色光耀不可勝視。清風時發自成微妙音聲。無可比者。<br>
【樹音妙樂分第二十四】<br>
◻ 。。。不如阿彌陀佛剎中諸七寶樹一音之美。百千萬倍。復有自然種種妙樂。<br>
　而其音聲無非妙法。清暢嘹喨微妙和雅。十方世界音聲之中最為第一。<br>
【自然飲食分第二十五】<br>
◻ 阿彌陀佛剎中諸往生者。其飲食時有欲銀缽者。有欲金缽者。。。皆隨其意化現在前。<br>
　百味飲食充滿其中。酸鹹辛淡各如所欲。多亦不餘。少亦不缺。亦不以美故過量而食。<br>
　惟以資益氣力。食已自然消散而無遺滓。或但見色聞香意以為食。自然化去。<br>
　再欲食時復現如前。極彼剎中清淨安穩微妙快樂。次於無為泥洹之道。<br>
【景象殊勝分第二十六】<br>
◻ 阿彌陀佛剎中。皆諸菩薩聲聞諸上善人。無有婦女。皆壽命無央數劫。<br>
　皆洞視徹聽遙相瞻見。遙相聞語聲。皆。。。<br>
　復知無央數天上地下人民。以至蜎飛蠕動之類。心意所念口所欲言。復知此等眾生。<br>
　當於何劫何歲。盡度脫為人。得生極樂世界。或作菩薩。或作聲聞。皆豫知之。<br>
　其有神智洞達威力自在者。能於掌中擎一切世界。<br>
【道場寶樹分第二十七】<br>
◻ 阿彌陀佛剎中。其道場樹高一千六百由旬。四布枝樹八百由旬。根入寶地五百由旬。<br>
　及一切眾寶自然合成。花果敷榮。作無量百千殊麗之色。於其樹上。復以月光摩尼寶。<br>
　帝網摩尼寶。持海輪寶。。。<br>
　或時微風徐動演出無量妙法音聲。其聲流布遍諸佛剎。眾生聞者得深法忍。<br>
　住不退轉地無其耳病。以至成就無上菩提。<br>
　若有眾生。見此樹者乃至成佛。於其中間不生眼病。<br>
　若有眾生。聞樹香者乃至成佛。於其中間不生鼻病。<br>
　若有眾生。食樹果者乃至成佛。於其中間舌亦無病。<br>
　若有眾生。樹光照者乃至成佛。於其中間身亦無病。<br>
　若有眾生。觀想樹者乃至成佛。於其中間心得清涼。遠離貪等煩惱之病。<br>
　皆得甚深法忍。住不退轉地。<br>
　彼剎諸天人世人。見此樹者得三法忍。一者音響忍。二者柔順忍。三者無生法忍。<br>
【寶網音香分第二十八】<br>
◻ 阿彌陀佛剎中。復有無量寶網彌覆其上。皆以金銀真珠百千雜寶。奇妙珍異莊嚴校飾。<br>
　周匝四面垂以寶網。光色晃曜盡極嚴麗。又有自然德風徐動。不寒不暑溫和柔軟。<br>
　不遲不疾吹諸寶網及諸寶樹。演發無量微妙法音。流布萬種清雅德香。<br>
　其有聞者塵勞垢習自然不生。風觸其身皆得快樂。譬如比丘得滅盡定三昧。<br>
　或時風吹散花遍滿其剎。隨色次第而不雜亂。柔軟光澤馨香芬烈。足履其上陷下四寸。<br>
　隨舉足已還復如故。花用已訖自然化沒。<br>
【蓮花現佛分第二十九】<br>
◻ 阿彌陀佛剎中。眾寶蓮華周遍世界。一一寶花百千萬葉。其華光明無量雜色。<br>
　青色青光。白色白光。玄黃朱紫之色。其光亦然。煒燁煥爛明耀日月。<br>
　一一華中。出三十六百千億光。一一光中。出三十六百千億佛。<br>
　其身皆紫金色相好殊特。一一諸佛。又放百千光明。普為十方眾生說微妙法。<br>
　如是諸佛各各安立無量眾生於佛正道。<br>
【大會說法分第三十】<br>
◻ 阿彌陀佛。為諸菩薩聲聞及諸天世人。廣宣大教敷演妙法之時。。。<br>
　各隨其資而有所得。。。聞佛說法即心開意解。隨所未得而自得之。<br>
　當此之時。熙然歡喜不可勝言。<br>
【十方聽法分第三十一】<br>
◻ 東南西北上下方恒沙數諸佛。各遣無量無數菩薩。及無量無數聲聞之眾。<br>
　持諸香華幢幡寶蓋。種種供具前以獻佛。各禮足已。稱讚寶剎功德莊嚴。<br>
　聽說妙法皆大喜悅。作禮而去。世尊說偈（五字一句；夏集本雷同）<br>
【觀音發問分第三十二】<br>
◻ 爾時會中有觀自在菩薩白佛言。世尊。以何因緣。阿彌陀佛於其面門。<br>
　放無量光照諸佛剎。惟願世尊方便解說。令諸眾生及他方菩薩。聞是語已心生解悟。<br>
　於佛菩提志樂趣求。永無退轉。<br>
　佛言。彼佛如來於過去無量無邊阿僧祇劫前。為菩薩時。發大誓言。<br>
　我於未來世成佛時若有十方世界。無央數諸天人民。以至蜎飛蠕動之類。聞我名號。<br>
　或頂禮憶念或稱讚歸依。或香花供養。如是眾生速生我剎。見此光明即得解脫。<br>
　若諸菩薩見此光明。即得授記證不退位。手持香華及諸供具。往十方無邊佛剎。<br>
　供養諸佛而作佛事。增益功德。經須臾頃復還本剎。是故光明而入佛頂。<br>
【菩薩出供分第三十三】<br>
◻ 阿彌陀佛剎中。諸菩薩承佛威神。一食之頃遍至十方無量世界。供養諸佛。隨心所欲。<br>
　花香妓樂。衣蓋幢幡。無數供養之具。自然化現在前。珍妙殊特非世所有。<br>
　輒以奉佛及諸菩薩聲聞之眾。或欲獻花者。即於空中化成花蓋。。。<br>
　既供養已忽然輕舉。還至本剎猶為未食之前。<br>
【菩薩功德分第三十四】<br>
◻ 阿彌陀佛剎中諸菩薩眾。容貌柔和相好具足。禪定智慧通達無礙。神通威德無不滿足。<br>
　深入法門得無生忍。諸菩薩道究竟明了。調伏諸根身心柔軟。安住寂靜盡般涅槃。<br>
　深入正慧無復餘習。依佛所行七覺聖道。修行五眼照真達俗。辯才總持自在無礙。<br>
　善解世間無邊方便。所言誠諦深入義味。敷演正法廣度有情。除彼一切煩惱之患。<br>
　等觀三界空無所有。知一切法悉皆寂滅。無相無為無因無果。無取無捨無縛無脫。<br>
　去諸分別遠離顛倒。堅固不動如須彌山。智慧明了如日月朗。廣大如海出功德寶。<br>
　熾盛如火燒煩惱薪。忍辱如地一切平等。清淨如水洗諸塵垢。如虛空無邊不障一切故。<br>
　如蓮華出水離一切染故。如雷音震響出法音故。如雲靉靆降法雨故。<br>
　如風動樹長菩提芽故。如牛王聲異眾牛故。如龍象威難可測故。如良馬行乘無失故。<br>
　如師子座離怖畏故。如尼拘陀樹覆蔭大眾故。如優曇缽華難值遇故。<br>
　如金剛杵破邪山故。如梵王身生梵眾故。如金翅鳥勝毒龍故。如空中禽無住跡故。<br>
　如雪山照功德淨故。如慈氏觀法界等故。專樂求法心無厭足。常欲廣說志無疲倦。<br>
　擊法鼓建法幢。曜慧日除癡暗。修六和敬常為師導。為世燈明最勝福田。<br>
　拔諸欲刺以安群生。功德殊勝莫不尊重。恭敬供養無量諸佛。常為諸佛所共讚歎。<br>
　究竟菩薩諸波羅蜜。修空無相無願三昧。及不生不滅諸三昧門。遠離聲聞緣覺之地。<br>
　阿難。彼諸菩薩。成就如是無量功德。我但為汝舉要言之。若廣說者歷一劫不盡。<br>
【泥洹去者分第三十五】<br>
◻ 爾時阿逸多菩薩座起問佛。阿彌陀佛剎中諸聲聞。有般泥洹者否。<br>
　佛言。其般泥洹者數雖眾多。猶如大海減去一溪之水亦不覺其少。<br>
　雖般泥洹者及無央數。其現在者與新得聲聞者。其數亦無量無極。<br>
　使十方無央數佛剎諸天人民。以至蜎飛蠕動之類。皆往生其中。<br>
　亦不能覺彼剎人數增多。<br>
【光明大小分第三十六】<br>
◻ 阿彌陀佛。與其剎中諸菩薩聲聞。頂中光明各有大小。諸聲聞頂中光明各照七丈。<br>
　諸菩薩頂中光明各照千億萬里。有二菩薩尊為第一。其一名觀世音。一名大勢至。<br>
　常在佛側坐侍政論。佛與二菩薩對議十方世界未來現在之事。<br>
　佛欲使二菩薩往他方佛所。神足而往駛疾如佛。分身生此世界助佛揚化。<br>
　於彼剎中不失現在。其智慧威神最為第一。頂中光明各照千佛世界。<br>
　世間人民善男子善女人。若有急難恐怖或值官事。一心歸命觀世音菩薩。<br>
　無不得解脫者。<br>
　其佛頂中光明極大極明。彼世界中日月星辰。以佛光勝故亦無光耀。<br>
　皆住空中亦不運轉。故無一日二日一月二月。亦無歲數亦無劫數。以此間計之。<br>
　彼佛光明。後無數劫無數劫。重復無數劫無數劫。不可復計劫。終無冥晦之時。<br>
　其世界無壞亦復如是。<br>
【恩德無窮分第三十七】<br>
◻ 阿彌陀佛。於世間教化。意欲度脫十方無央數佛剎中諸天人民。以至蜎飛蠕動之類。<br>
　皆往生其剎悉令得泥洹之道。其間欲作佛者。即令修菩薩行以至成佛。<br>
　既成佛已轉相教化。度脫十方無央數世界中諸天人民。以至蜎飛蠕動之類。<br>
　往生其剎者不可勝數。作菩薩以至成佛者。亦不可勝數。是此佛恩德。及於十方世界。<br>
　無窮無極不可思議。<br>
【佛壽人數分第三十八】<br>
◻ 汝欲知阿彌陀佛壽命無極否。阿逸多對言。誠欲聞知。佛言明聽。<br>
　悉十方無央數世界諸天人民。以至蜎飛蠕動之類。皆得為人。又皆作緣覺聲聞。<br>
　共坐禪一心。合其智慧為一智慧。以計數彼佛壽命。幾千億萬劫。無有能知者。<br>
　其諸菩薩聲聞。及彼剎諸天世人壽命。亦復如是。<br>
　復令十方各千世界中諸天人民。以至蜎飛蠕動之類。皆得為人。又皆作緣覺聲聞。<br>
　共坐禪一心。合其智慧為一智慧。以計數彼剎中諸菩薩聲聞幾千億萬人。<br>
　莫有能盡知者。彼佛壽命浩浩渺渺無窮無極。誰能信知惟佛知耳。<br>
【遞次作佛分第三十九】<br>
◻ 阿逸多復白佛言。阿彌陀佛功德壽命。威神光明乃如是耶。<br>
　佛言。彼佛至般泥洹時。觀世音菩薩乃當作佛掌握化權。教化度脫。<br>
　十方世界諸天人民。以至蜎飛蠕動之類。皆令得泥洹之道。欲作佛者則至作佛。<br>
　復住無央數劫無央數劫不可復計劫。一一皆法阿彌陀佛乃般泥洹。<br>
　其次大勢至菩薩作佛掌握化權。教化度脫一如阿彌陀佛。經歷劫數永無般泥洹時。<br>
【佛智無極分第四十】<br>
◻ 阿難白佛言。他方世界皆有須彌山。阿彌陀佛剎中獨無此山何耶。<br>
　佛言。汝有疑於佛耶。十方世界無窮無極。不可思議。佛智亦如是。。。<br>
【獨無須彌分第四十一】<br>
◻ 阿難聞佛所言。則大恐怖毛髮聳然。復白佛言。非敢有疑於佛。所以問者。<br>
　以他方世界四天王天及忉利天。皆依須彌山而住。彼獨無此山。恐佛般泥洹後。<br>
　有來問者無以告之。故以問佛。<br>
　佛言。他方世界第三炎摩天。上至第七梵天。皆何所依而住。<br>
　對言。自然在於空中。<br>
　佛言。彼剎中無須彌山。其四天王與忉利二天。亦復如是。<br>
　天人行業果報不可思議。其諸眾生住行業之地。亦不可思議。況彼佛威神浩大。<br>
　凡有作為無施。不可無須彌山。無復何疑。<br>
【十方稱讚分第四十二】<br>
◻ 佛告阿難。東南西北四隅上下方有恒沙世界。諸佛出廣長舌相。放無量光。說誠實言。<br>
　稱讚阿彌陀佛功德不可思議。所以者何。欲令諸天帝王人民。盡聞阿彌陀佛名號。<br>
　憶念受持歸依供養求生其剎。是人命終必得往生。若有眾生聞其名號。信心喜悅。<br>
　乃至一念至誠迴向。願生其剎。必得往生。惟除五逆誹謗正法。<br>
【三輩往生分第四十三】<br>
◻ 十方世界諸天人民。有志心欲生阿彌陀佛剎者。別為三輩。<br>
◻ 其上輩者。。。<br>
◻ 其中等者。。。<br>
◻ 其下輩生者。。。<br>
【必修十善分第四十四】<br>
◻ 行菩薩道生阿彌陀佛剎者。即得不退轉地菩薩。具三十二相紫磨金色八十種好。<br>
　漸次以入佛位。欲於何方世界作佛。皆如所願。<br>
　若不能大精進禪定。盡持經戒必修十善。篤於孝順謹於誠信。信受佛語。<br>
　深信作善得福。奉持如是善法。晝夜思惟阿彌陀佛。及彼剎種種功德莊嚴。<br>
　志心歸依頂禮供養。是人命終心不顛倒。即得往生。聞無量無數諸佛。稱讚此佛功德。<br>
　永不退轉無上菩提。<br>
【復有三等分第四十五】<br>
◻ 其次齋戒清淨。一心常念阿彌陀佛。欲生其剎。十晝夜不斷絕者。命終必得往生。<br>
　縱不得晝夜。當絕慮去憂。勿與家事。勿近婦人。端身正心。斷除愛欲。齋戒清淨。<br>
　志心憶念彼佛。持誦名號欲生其剎。止一晝夜不絕斷者。命終亦得往生。<br>
　若有善男子善女人。發菩提心。持諸禁戒堅守不犯。饒益眾生。所作善緣悉以施與。<br>
　令得安樂。當憶此佛及彼剎境界。是人命絕往生。即如佛色相種種莊嚴。賢聖圍繞。<br>
　速聞無上妙法。<br>
【一生補佛分第四十六】<br>
◻ 諸往生者。皆具足三十二相。究竟深入妙法要義。諸根明利。其初鈍根者成就二忍。<br>
　利根者得不可計無生法忍。皆當一生遂補佛處。<br>
　所以者何。彼佛剎中。皆住於正定之聚。無諸邪聚及不定之聚。<br>
　復無三種過失。一者心無虛妄。二者住不退轉。三者善無唐捐。<br>
　所以生於彼者。有進無退直至成佛。惟有宿願速度眾生。則以弘誓功德而自莊嚴。<br>
　入他方生死界中。作師子吼說法度脫。於其中間不受惡趣。<br>
　神通自在常識宿命。雖生五濁惡世。形跡與同。其清淨快樂。無異本剎。<br>
【大會寶池分第四十七】<br>
◻ 十方無央數世界諸天人民。比丘僧比丘尼。優婆塞優婆夷。往生阿彌陀佛剎者。<br>
　群眾大會於七寶池中。人人各坐一大蓮華之上。自陳前世所持經戒。所作善法。<br>
　所從來生本末。其所好法。及所得淺深。與智慧多寡。從上次下轉相言之。<br>
　其人若不豫作諸善。不明經理。於此應對。自然促迫其心慚悔。悔亦無及。<br>
　但慷慨發憤。慕及等夷。<br>
【世人極苦分第四十八】<br>
◻ 世人於劇惡極苦之中。勤身營務以自給濟。。。<br>
　坐斯不得道。當入苦惡趣展轉其中。雖數千億劫無有出期。痛不可言極可哀愍。<br>
　今語汝等世間之事。擇其善者勤而行之。愛欲榮華不可常保。皆當別離無可樂者。<br>
　乘佛在世當勤精進。願生極樂世界。<br>
【五道昭明分第四十九】<br>
◻ 苦心與語令得解脫。若不信悟無益。其人大命將至悔亦何及。天地之間五道昭明。<br>
　恢廓浩渺窈窈冥冥。業報相生轉相承受。美惡慘毒皆自當之。孰使如是理之自然。<br>
　善人行善。從樂入樂。從明入明。惡人行惡。從苦入苦。從暗入暗。<br>
　世人昧此惡道不絕。故有自然地獄餓鬼。禽獸蜎飛蠕動之類。展轉其中世世累劫。<br>
　無由出離。是為大患。痛不可言。惟修淨土直得超去。<br>
【壽數隨意分第五十】<br>
◻ 彌勒復白佛言。今聞佛所說莫不喜悅。諸天人民以至蜎飛蠕動之類。<br>
　皆蒙慈恩授解脫法。佛語教誡甚善甚深。<br>
　佛言。汝從無數劫來修菩薩行。欲度諸天人民。以至蜎飛蠕動之類。<br>
　從汝得道者無央數。至得泥洹之道者。亦無央數。<br>
　汝及十方世界諸天帝王人民。從無數劫來流轉五道。憂畏勤苦不可具言。<br>
　至于今世生死不絕。與佛相值聽受經法。又復得聞阿彌陀佛快哉甚善。吾助汝喜。<br>
　汝今可厭生老病死痛苦。惡露不淨無可樂者。宜自決斷端身正行。益作諸善修已潔體。<br>
　洗除心垢。言行忠信。表裏相應。人能自度轉相拯濟。精明求願積累善本。<br>
　雖一切勤苦亦須臾之間。後生阿彌陀佛剎。快樂無極。長與道德合明。永拔生死根本。<br>
　無復貪恚愚癡苦惱之患。<br>
　汝等各宜精進無得狐疑。無得中悔自為過咎。以至生於彼剎邊地。雖在七寶城中。<br>
　經五百歲。受其困謫。<br>
【八端檢束分第五十一】<br>
◻ 汝等當自端身。當自端心。耳目鼻口手足。皆當自端束檢中外。無隨嗜欲益作諸善。<br>
　當布恩施德不犯道禁。忍辱精進一心智慧。展轉復相教化。使彼為德立善。<br>
　慈心正意齋戒清淨。如是一晝夜。勝於阿彌陀佛剎中為善百歲。所以者何。<br>
　以彼剎中無修營為物皆自有。人悉為善無毛髮之惡。於此修善十晝夜。<br>
　勝於他方佛剎為善千歲。所以者何。他方佛剎悉皆為善。無造惡之所。<br>
　故其福德亦皆自然。其次有世界。為善者多。為惡者少。亦有自然之物。不待修營。<br>
　若此世界中。為惡極多。為善極少。不自修治物無自有。或轉相欺詒勞心苦形。<br>
　如是匆務未嘗寧息。吾哀世人教誨切至。令超彼岸。永脫苦趣。<br>
【眾見佛相分第五十二】<br>
◻ 佛告阿難。汝起整衣合掌恭敬。面西為阿彌陀佛作禮。<br>
　阿難如教作禮。願見阿彌陀佛。及極樂世界。與諸菩薩聲聞大眾。說是語已。<br>
　阿彌陀佛。即放大光明。普照一切世界。其中所有悉皆不現惟見佛光。<br>
　猶如劫水彌滿世界。爾時阿難。見阿彌陀佛。容體巍巍如黃金山。高出一切諸世界上。<br>
　相好光明無不照耀。會中四眾悉皆睹見。<br>
【疑城胎生分第五十三】<br>
◻ 佛告彌勒。汝見彼剎有胎生否。<br>
　對云見。胎生者所處宮殿。或百由旬。或五百由旬。各於其中受諸快樂。如忉利天人。<br>
　何因緣故彼剎而有胎生。<br>
　佛言。若有眾生。修諸功德願生彼剎。後有悔心亦復疑惑。不信有彼佛剎。<br>
　不信有往生者。亦不信布施作善後世得福。其人雖爾續有念心。暫信暫不信。<br>
　志意猶豫無所專據。臨命終時。佛乃化現其身。令彼目見。口雖不能言。<br>
　其心即喜乃悔。不免作諸善。以悔過故其過差少。亦生彼剎。惟不能前至佛所。<br>
　方入邊地見七寶城。即入其中。於蓮華中生。受身自然長大。飲食亦皆自然。<br>
　其快樂如忉利天人。惟於城中經五百歲。不得見佛不聞經法。不見菩薩聲聞聖眾。<br>
　無由供養於佛。修習菩薩功德。以此為苦示其小謫。<br>
　是故彼剎名為胎生。當知生疑惑者失大利益。<br>
　若有眾生信受經法。奉持齋戒作諸功德。至心迴向。命終即於七寶池中蓮華中生。<br>
　跏趺而坐。須臾之間。身相光明智慧威神如諸菩薩。安得名為胎生。他方諸大菩薩。<br>
　發心欲見阿彌陀佛。及諸菩薩聲聞。恭敬供養。命終徑於極樂世界七寶蓮華中化生。<br>
　自然即時見佛。安得名為胎生。<br>
【菩薩往生分第五十四】<br>
◻ 彌勒復白佛言。世尊。於此世界。有幾何不退轉地菩薩。往生阿彌陀佛剎。<br>
　佛言。此世界有七百二十億。不退轉地菩薩。往生彼剎。<br>
　不但我剎諸菩薩等往生於彼。他方佛剎亦復如是。<br>
　其第一佛名光遠照。　有八十億菩薩。皆當往生。<br>
　第二佛名寶藏。　　　有九十億菩薩。皆當往生。<br>
　第三佛名無量音。　　有二百二十億菩薩皆當往生。<br>
　第四佛名無極光明。　有二百五十億菩薩。皆當往生。<br>
　第五佛名龍勝。　　　有六百億菩薩。皆當往生。<br>
　第六佛名勇光。　　　有萬四千菩薩。皆當往生。<br>
　第七佛名具足交絡。　有十四億菩薩。皆當往生。<br>
　第八佛名離垢光。　　有八十億菩薩。皆當往生。<br>
　第九佛名德首。　　　有八百一十億菩薩。皆當往生。<br>
　第十佛名妙德山。　　有萬億菩薩。皆當往生。<br>
　第十一佛名慧辯。　　有十億菩薩。皆當往生。<br>
　第十二佛名無上華。　有無數不可稱計菩薩。其地皆不退轉。智慧勇猛。<br>
　　　　　　　　　　　已曾供養無量諸佛。於七日中。即能攝取百千億劫。<br>
　　　　　　　　　　　大士所修堅固之法。斯等菩薩皆當往生。<br>
　第十三佛名樂大妙音。有七百九十億大菩薩。諸小菩薩及比丘等不可稱計。皆當往生。<br>
　不特此十四剎中。諸菩薩眾皆當往生。十方無量佛剎中。其往生者甚多。<br>
　無數不可復計。我但說十方無央數佛名號。晝夜一劫尚未能盡。況其菩薩當往生者。<br>
　今為汝等。乃略言之。<br>
【聞法因緣分第五十五】<br>
◻ 世間人民前世為善。乃得聞阿彌陀佛名號功德。若慈心喜悅志意清淨。<br>
　毛髮聳然淚即出者。皆前世嘗行佛道。或他方佛所。嘗為菩薩固非凡人。<br>
　若不信心。亦不信佛語者。乃惡道中來。餘殃未盡。愚癡不解。未當解脫。<br>
　多有菩薩。欲聞此經而不得聞。若得聞者。於無上道永不退轉。<br>
　故當信受讀誦如說修行。吾今為汝等說此經典。令見阿彌陀佛及其國土。<br>
　與一切所有所當為者。必勉為之。<br>
　當來之世經道滅盡。我以慈悲哀愍。特留此經百歲。眾生值遇無不得度。<br>
　若有眾生。於此經典書寫供養。受持讀誦為人演說。乃至晝夜思惟佛剎。<br>
　及佛身功德。臨壽終時。佛與聖眾現其人前。經須臾間。即生彼剎。<br>
【正法難聞分第五十六】<br>
◻ 佛世難值。正法難聞。如來所言必應從順。於此經典作大守護。為諸眾生長夜利益。<br>
　超生淨剎永離五趣。世尊說偈（七字一句；夏集本雷同）<br>
◻ 佛說是經已時。十方來諸大眾。靡不喜悅。信受奉行。
</p>

<p class="noprint"><a href="index.html">返回《個人文集》目錄</a></p>
<hr>
</div>
<span class="copyright"></span>
</center></body></html>
