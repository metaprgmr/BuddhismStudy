<html>
<head>
<meta charset="utf-8">
<title>無量壽經對照•吳譯</title>
<link rel="stylesheet" href="../util/article.css">
<script src="WLSJs.js"></script>
</head>
<body><center>

<div class="content">
<script>
showWLSJs('WU');
</script>

<hr>
<h1><a href="WLSJs_various.html">無量壽經對照</a>《吳譯》閱讀筆記</h1>

<p>
【卷上】<br>
◼ 萬二千人俱<br>
◼ 列三十一位尊者名為上首。如是諸比丘僧甚眾多。數千億萬人。悉諸菩薩阿羅漢。<br>
◼ 時佛坐息思念正道。面有九色光。數千百變光。色甚大明。阿難祈請。<br>
◼ 佛言。阿難。有諸天神教汝。若諸佛教汝。今問我者耶。汝自從善意出問佛耶。<br>
　阿難白佛言。無有諸天神教我。亦無諸佛教我令問佛也。我自從善心知佛意問佛爾。<br>
　每佛坐起行來出入。所欲至到當所作為。諸所教敕者。我輒如佛意。今佛獨當念。<br>
　諸已過去佛諸當來佛。若他方佛國今現在佛。獨展轉相思念故。佛面色光明乃爾耳。<br>
　佛言。善哉善哉。<br>
◼ 阿難。汝所問者甚深大快多所度脫。勝於供養一天下阿羅漢辟支佛。。。<br>
◼ 佛告阿難。過去無央數摩訶僧祇已來。有過去佛。<br>
　提和竭羅。旃陀倚。須摩扶劫波薩多。維末樓。阿難那利那竭脾。者梨俱遰波羅夜蔡。<br>
　彌離俱樓。軷陀尼。朱蹄波。凡扶坻。墮樓勒耶。旃陀扈斯。須耶惟于沙。<br>
　拘還彌缽摩耆。屍利滑攱。摩訶那提耆頭摩提。羅鄰祇離。俞樓俱路蔡。<br>
　滿呼群尼缽賓䫛。旃陀速臾拔和沙。旃陀蔡拘岑。潘波蠡頻尼。軷波和斯。<br>
　阿術祇陀揭蠡。勿署提。質夜蔡。曇摩和提。篩耶維䫛質。樓耶帶。僧迦羅彌樓迦帶。<br>
　曇昧摩提阿維難提。<br>
◼ 佛告阿難。次復有佛。名樓夷亘羅。在世間教授。壽四十二劫。<br>
　爾時世有大國王。聞佛經道歡喜開解。棄國捐王行作沙門。字曇摩迦。<br>
　作菩薩道。為人高才。智慧勇猛。與世人絕異。<br>
◼ 往到樓夷亘羅佛所。發願立妙佛土。求道於佛。<br>
　其樓夷亘羅佛知其高明。即為說經。譬如天下大海水。一人斗量之。一劫不止。。。<br>
　其佛即選擇二百一十億佛國土中。諸天人民之善惡。國土之好醜。為選擇心中所欲願。<br>
◼ 曇摩迦便一其心。即得天眼徹視。便結得是二十四願經。則奉行之。<br>
　精進勇猛勤苦求索。如是無央數劫。所師事供養。諸已過去佛。亦無央數。<br>
◼ 曇摩迦菩薩至其然後。自致得作佛。名阿彌陀佛。最尊智慧勇猛光明無比。<br>
　今現在所居國土甚快善。教授八方上下諸無央數天人民。蜎飛蠕動之類。<br>
　莫不得過度解脫憂苦。常奉行是二十四願。珍寶愛重。保持恭慎。。。<br>
◼ 二十四大誓願：（均始於“第？願。使某作佛時。”）<br>
　①令我國中。無有泥犁禽獸薜荔蜎飛蠕動之類。得是願乃作佛。不得是願終不作佛<br>
　②令我國中。無有婦人女人。欲來生我國中者。即作男子。諸無央數天人民。<br>
　　蜎飛蠕動之類。來生我國者。皆於七寶水池蓮華中化生。長大皆作菩薩。<br>
　　阿羅漢都無央數。得是願乃作佛。不得是願終不作佛<br>
　③令我國土。自然七寶。廣縱甚大曠蕩。無極自軟好。所居舍宅。被服飲食。<br>
　　都皆自然。皆如第六天王所居處。得是願乃作佛。不得是願終不作佛<br>
　④令我名字。皆聞八方上下無央數佛國。皆令諸佛。各於比丘僧大坐中。<br>
　　說我功德國土之善。諸天人民。蜎飛蠕動之類聞我名字。莫不慈心歡喜踊躍者。<br>
　　皆令來生我國。得是願乃作佛。不得是願終不作佛<br>
　⑤令八方上下。諸無央數天人民。及蜎飛蠕動之類。若前世作惡。聞我名字。<br>
　　欲來生我國者。即便反政自悔過。為道作善。便持經戒。願欲生我國不斷絕。<br>
　　壽終皆令不復泥犁禽獸薜荔。即生我國。在心所願。得是願乃作佛。<br>
　　不得是願終不作佛<br>
　⑥令八方上下。無央數佛國。諸天人民。若善男子善女人。欲來生我國。<br>
　　用我故益作善。若分檀布施。遶塔燒香。散花然燈。懸雜繒綵。飯食沙門。<br>
　　起塔作寺。斷愛欲。來生我國作菩薩。得是願乃作佛。不得是願終不作佛<br>
　⑦令八方上下。無央數佛國。諸天人民。若善男子善女人。有作菩薩道。<br>
　　奉行六波羅蜜經。若作沙門不毀經戒。斷愛欲齋戒清淨。一心念欲生我國。<br>
　　晝夜不斷絕。若其人壽欲終時。我即與諸菩薩阿羅漢。共飛行迎之。即來生我國。<br>
　　則作阿惟越致菩薩。智慧勇猛。得是願乃作佛。不得是願終不作佛<br>
　⑧令我國中。諸菩薩。欲到他方佛國生。皆令不更泥犁禽獸薜荔。皆令得佛道。<br>
　　得是願乃作佛。不得是願終不作佛<br>
　⑨令我國中。諸菩薩阿羅漢。面目皆端正。淨潔姝好。悉同一色。都一種類。<br>
　　皆如第六天人。得是願乃作佛。不得是願終不作佛<br>
　⑩令我國中。諸菩薩阿羅漢。皆同一心。所念所欲。言者豫相知意。得是願乃作佛。<br>
　　不得是願終不作佛<br>
　⑪令我國中。諸菩薩阿羅漢。皆無有淫泆之心。終無念婦女意。終無有瞋怒愚癡者。<br>
　　得是願乃作佛。不得是願終不作佛<br>
　⑫令我國中。諸菩薩阿羅漢。皆令心相敬愛。終無相嫉憎者。得是願乃作佛。<br>
　　不得是願終不作佛<br>
　⑬令我國中諸菩薩。欲共供養八方上下。無央數諸佛。皆令飛行。<br>
　　即到欲得自然萬種之物。即皆在前。持用供養諸佛。悉皆遍已後。<br>
　　日未中時。即飛行還我國。得是願乃作佛。不得是願終不作佛<br>
　⑭令我國中。諸菩薩阿羅漢欲飯時。即皆自然七寶缽中。有自然百味飯食在前。<br>
　　食已自然去。得是願乃作佛。不得是願終不作佛<br>
　⑮令我國中。諸菩薩身。皆紫磨金色。三十二相。八十種好。皆令如佛。<br>
　　得是願乃作佛。不得是願終不作佛<br>
　⑯令我國中。諸菩薩阿羅漢。語者如三百鍾聲。說經行道皆如佛。得是願乃作佛。<br>
　　不得是願終不作佛<br>
　⑰令我洞視徹聽。飛行十倍。勝於諸佛。得是願乃作佛。不得是願終不作佛<br>
　⑱令我智慧說經行道。十倍於諸佛。得是願乃作佛。不得是願終不作佛<br>
　⑲令八方上下。無央數佛國。諸天人民。蜎飛蠕動之類。皆令得人道。<br>
　　悉作辟支佛阿羅漢。皆坐禪一心。共欲計數。知我年壽。幾千億萬劫歲數。<br>
　　皆令無有能極知壽者。得是願乃作佛。不得是願終不作佛<br>
　⑳令八方上下。各千億佛國中。諸天人民。蜎飛蠕動之類。皆令作辟支佛阿羅漢。<br>
　　皆坐禪一心。共欲計數。我國中諸菩薩阿羅漢。知有幾千億萬人。<br>
　　皆令無有能知數者。得是願乃作佛。不得是願終不作佛<br>
　㉑令我國中。諸菩薩阿羅漢壽命無央數劫。得是願乃作佛。不得是願終不作佛<br>
　㉒令我國中。諸菩薩阿羅漢。皆智慧勇猛。自知前世億萬劫時。宿命所作。善惡卻知。<br>
　　無極皆洞視徹。知十方去來現在之事。得是願乃作佛。不得是願終不作佛<br>
　㉓令我國中。諸菩薩阿羅漢。皆智慧勇猛。頂中皆有光明。得是願乃作佛。<br>
　　不得是願終不作佛<br>
　㉔令我頂中。光明絕好。勝於日月之明。百千億萬倍。絕勝諸佛。光明焰照。<br>
　　諸無央數天下。幽冥之處。皆當大明。諸天人民。蜎飛蠕動之類。見我光明。<br>
　　莫不慈心作善者。皆令來生我國。得是願乃作佛。不得是願終不作佛<br>
◼ 阿彌陀為菩薩時。常奉行是二十四願。。。志願常勇猛。。。<br>
◼ 阿彌陀佛。光明最尊第一無比。諸佛光明。皆所不及也。頂中光明照千萬佛國。<br>
◼ 時阿闇世王太子。與五百長者迦羅越子。各持一金華蓋。俱到佛所。前為作禮佛。<br>
　以頭面著佛足。皆持金華蓋。前上佛已。悉卻坐一面聽經。聞阿彌陀佛二十四願。<br>
　皆大歡喜踊躍。心中俱願言。令我等後作佛時。皆如阿彌陀佛。佛即知之。<br>
　告諸比丘僧。是阿闍世王太子。及五百長者子。卻後無數劫。皆當作佛如阿彌陀佛。<br>
　是阿闍世王太子。及五百長者子。住菩薩道已來。無央數劫。皆各供養四百億佛已。<br>
　皆前世迦葉佛時。為我作弟子。今皆復會是共相值也。<br>
　諸比丘僧。聞佛言皆踊躍。莫不代之歡喜者<br>
◼ 阿彌陀作佛已來。凡十小劫。所居國土。名須摩題。正在西方。<br>
　去是閻浮提地界。千億萬須彌山佛國。<br>
　其國地皆白銀黃金水精琉璃珊瑚琥珀車渠。自然七寶。種種功德莊嚴。。。<br>
◼ 阿彌陀佛。為諸菩薩阿羅漢說經時。都悉大會講堂上。。。<br>
◼ 阿彌陀佛。為諸菩薩阿羅漢說經竟。諸天人民中。有未得道者。即得道。。。<br>
◼ 佛告阿逸菩薩。。。<br>
◼ 阿難長跪叉手。問佛言。阿彌陀佛國中。無有須彌山。諸天依何等住。<br>
　佛告阿難。。。<br>
【卷下】<br>
◼ 佛告阿逸菩薩。善男子善女人。願生阿彌陀佛國者有三輩。<br>
◼ 最上第一輩者。。。<br>
◼ 其中輩者。。。<br>
　若其人然後復中悔。心中狐疑。暫信暫不信。。。其人即心自悔過。<br>
　悔過者小差少無所復及。其人壽命終盡。即往生阿彌陀佛國。<br>
　不能得前至阿彌陀佛所。便道見阿彌陀佛國界邊自然七寶城中。心便大歡喜。<br>
　便止其城中。即於七寶水池蓮華中化生。則受身自然長大在城中。於是間五百歲。<br>
　不得聞經。不得見諸比丘僧。不得見知阿彌陀佛國中諸菩薩阿羅漢。其人愁苦。<br>
　其人於城中。五百歲乃得出。往至阿彌陀佛所聞經。。。心當歡喜。<br>
　次當復如上第一輩。。。用是故爾。是為第二中輩<br>
◼ 其三輩者。。。<br>
◼ 佛告阿逸菩薩等。。諸欲往生阿彌陀佛國者。當作十善。當作孝順。當至誠忠信。<br>
　當信佛語。深信作善後世得其福。奉持如是。在心所願。可得往生阿彌陀佛國。<br>
　至要當齋戒一心清淨。晝夜常念。欲往生阿彌陀佛國。十日十夜不斷絕。<br>
　我皆慈哀之。悉令生阿彌陀佛國。<br>
　。。。<br>
◼ 阿彌陀佛國。諸菩薩阿羅漢眾等。。。精進求願。心終不復中徊。意終不復轉。<br>
　終無有懈極時。外若遲緩。內獨急疾。容容虛空。適得其中。中表相應。自然嚴整。<br>
　撿歛端直。身心清潔。無有愛欲。無所適貪。無有眾惡瑕穢。其志願皆各安定殊好。<br>
　無增缺減。求道和正。不誤傾邪。准望道法。隨經約令不敢違蹉跌。若於八方上下。<br>
　無有邊幅。自在所欲。。。<br>
◼ 自然中自然相。然之有根本。自然成五光。五光至九色。九色參徊轉。數百千更變。<br>
　鬱單之自然。自然成七寶。橫攬成萬物。光精參明俱出好。甚姝無有極。<br>
　其國土甚若此。何不力為善。念道之自然。著於無上下。洞達無邊幅。捐志虛空中。<br>
　何不各精進。努力自求索。可得超絕去。往生阿彌陀佛國。橫截於五惡道。自然閉塞。<br>
　升道之無極。易往無有人。其國土不逆違。自然之隨牽。何不棄世事。行求道德。<br>
　可得極長生。壽無有極。何為著世事。譊譊共憂思無常。<br>
◼ 世人薄俗。共諍不急之事。共於是處劇惡極苦之中。勤身治生。用相給活。。。<br>
　亦不肯作善為道。壽命終盡死。皆當獨遠去。有所趣向。善惡之道莫能知之。<br>
◼ 或時世人父子兄弟。夫婦家室中外親屬。居天地之間。當相敬愛。不當相憎。<br>
　有無當相給與。不當有貪惜。言色當和。莫相違戾。或儻心諍有所恚怒。<br>
　今世恨意微相嫉憎。後世轉劇致成大怨。所以者何。如今之事更欲相害。<br>
　雖不臨時應急相破。然之愁毒結憤精神。自然剋識不得相離。皆當對相生。<br>
　值更相報復。人在世間愛欲之中。獨往獨來獨死獨生。當行至苦樂之處。。。<br>
　尊卑上下。豪貴貧富。男女大小。各自匆務。勤苦躬身懷殺毒。惡氣窈冥。莫不惆悵。<br>
　為妄作事。惡逆天地。不從人心。道德非惡。先隨與之。恣聽所為。其壽未至。<br>
　便頓奪之。下入惡道。累世勤苦。展轉愁毒。數千萬億歲。無有止期。痛不可言。<br>
　甚可憐愍<br>
◼ 佛告阿逸菩薩等諸天帝王人民。惡者當縱捨遠離之去。從其善者。<br>
　當堅持勿妄為非。益作諸善。大小多少愛欲之榮。皆不可常得。由當別離無可樂者。<br>
　曼佛世時。其有信受佛經語深。奉行道德。皆是我小弟也。其欲有甫學佛經戒者。<br>
　皆我弟子。其有欲出身去家捨妻子。絕去財色。欲作沙門為佛作比丘者。皆我子孫。<br>
　我世甚難得值。其有願欲生阿彌陀佛國者。可得智慧勇猛。為眾所尊敬。<br>
　勿得隨心所欲。虧負經戒。在於人後。<br>
◼ 佛言。諸天帝王人民宿命。從無數劫已來。展轉是五道中。死生呼嗟。更相哭淚。<br>
　轉相貪慕。憂思愁毒。痛苦不可言。至今世死生不絕。<br>
　生時痛苦甚極。年長亦苦極。死時亦痛苦極。甚惡臭處不淨。潔了無有可者。<br>
　可自決斷臭處惡露。可端心正身。益作諸善。於是常端中外。潔淨身體。洗除心垢。<br>
　自相約撿。表裏相應。言行忠信。人能自度脫。轉相扶接。拔諸愛欲。精明至心。<br>
　求願不轉。結其善道根本。雖精苦一世。須臾間耳。<br>
　今世為善。後世生阿彌陀佛國。快樂甚無極。<br>
　長與道德合明。然善相保守。長去離惡道痛痒憂惱。拔勤苦諸惡根本。斷諸愛欲恩好。<br>
　長生阿彌陀佛國。無有諸痛痒。無復有諸惡臭處。無復有勤苦。無淫泆瞋怒愚癡。<br>
　無有憂思愁毒。生於阿彌陀佛國。欲壽一劫十劫。百劫千劫萬億劫。<br>
　阿逸菩薩言。受佛嚴明重教。皆當精進一心求索。請奉行之不敢疑怠<br>
◼ 佛告阿逸菩薩等。若曹於是世。能自制心正意。身不作惡者。是為大德善。<br>
　今我於是世間作佛。為於五惡五痛五燒之中作佛。為最劇教語人民。令縱捨五惡。<br>
　令去五痛。令去五燒之中。降化其心。令持五善。得其福德度世長壽泥洹之道。<br>
　佛言。何等為五惡。何等為五痛。何等為五燒中者。何等為消化五惡。<br>
　令得五善者。何等為持五善。<br>
◼ 其一惡者。。。<br>
◼ 其二惡者。。。<br>
◼ 其三惡者。。。<br>
◼ 其四惡者。。。<br>
◼ 其五惡者。。。<br>
◼ 若曹天帝王民及後世人。得佛經語熟思惟之。能自於其中端心正行。。。<br>
◼ 若曹當信者。云何第一急。當自端身。當自端心目耳鼻口手足。。。<br>
　作事所為。當先熟思慮計之。揆度才能視瞻圓規。安定徐作為之。<br>
　作事倉卒不豫計熟。為之不諦亡其功夫。敗悔在後唐苦亡身。至誠忠信得道絕去。<br>
◼ 若曹於是益作諸善。。。<br>
　如是經法。慈心專一齋戒清淨一日一夜者。勝於在阿彌陀佛國作善百歲。<br>
　於是作善十日十夜者。其德勝於他方佛國中人民作善千歲。<br>
◼ 我哀若曹及諸天帝王人民。皆教令作諸善。不為眾惡。隨其所能輒授與道。<br>
　教戒開導悉奉行之。即君率化為善。教令臣下。。。<br>
　洗心易行端正中表。自然作善所願輒得。咸善降化自然之道。<br>
　求欲不死。即可得長壽。求欲度世。即可得泥洹之道。<br>
◼ 佛威神尊德重。消惡化善莫不度脫。。。於苦世作佛。慈愍哀傷教語開導。。。<br>
　佛諸所行處。所經過歷郡國縣邑丘聚市里莫不豐熟。天下太平。日月運照。倍益明好。<br>
　風雨時節。人民安寧。強不臨弱。各得其所。無惡歲疾疫。無病瘦者。兵革不起。<br>
　國無盜賊。無有冤抂。無有拘閉者。君臣人民莫不喜踊。忠慈至誠各自端守皆自守國。<br>
　雍和孝順莫不歡喜。有無相與布恩施德。心歡樂與皆敬愛。推讓義謙遜。<br>
　前後以禮敬事。如父如子。如兄如弟。莫不仁賢。和順禮節都無違諍。快善無極。<br>
◼ 我哀若曹子欲度脫之。劇父母念子。今八方上下。諸天帝王人民。及蜎飛蠕動之類。<br>
　得佛經戒奉行佛道。皆得明慧心悉開解。莫不得過度解脫憂苦者。今我作佛。<br>
　在於五惡五痛五燒之中。降化五惡。消盡五痛。絕滅五燒。以善攻惡拔去毒苦。<br>
　令得五道。令得五善明好。燒惡不起。<br>
　我般泥洹後。經道稍斷絕。人民諛諂。稍復為眾惡。不復作善。五燒復起。<br>
　五痛劇苦。復如前法。自然還復。久後轉劇不可悉說。我但為若曹小道之耳。<br>
　佛告阿逸菩薩等。若曹各思持之。展轉相教戒。如佛經法無敢違犯。<br>
　阿逸菩薩長跪叉手言。佛道記甚苦痛。世人為惡。甚劇如是。佛皆慈哀悉度脫之。<br>
　皆言受佛重教。請展轉相教。不敢違犯<br>
◼ 佛告阿難。我哀若曹。令悉見阿彌陀佛。及諸菩薩阿羅漢所居國土。若欲見之不。<br>
　阿難即大歡喜長跪叉手言。願皆欲見之。<br>
　佛言。若起更被袈裟西向拜。當日所沒處。為阿彌陀佛作禮。以頭腦著地言。<br>
　南無阿彌陀三耶三佛檀。阿難諾受教。即起更被袈裟西向拜。為彌陀佛作禮。<br>
　阿彌陀佛。便大放光明威神。遍八方上下。諸無央數佛國天地。即皆為大震動。<br>
　諸無央數天地。須彌山羅寶。。。諸山林溪谷幽冥之處。即皆大明悉大開闢。<br>
　即時阿難諸菩薩阿羅漢等。諸天帝王人民。悉皆見阿彌陀佛國。心大歡喜踊躍。<br>
　悉起為阿彌陀佛作禮。以頭腦著地。皆言南無阿彌陀三耶三佛檀。<br>
　。。。佛說阿彌陀佛國土快善。如佛所言無有一異。<br>
◼ 阿逸菩薩問佛。今佛國土。從是間當有幾何。阿惟越致菩薩。往生阿彌陀佛國。<br>
　佛言。從我國當有七百二十億。阿惟越致菩薩。皆當往生阿彌陀佛國。<br>
　不但我國中諸菩薩當往生阿彌陀佛國。他方異國復有佛。亦復如是。<br>
　第一佛名頭樓和斯。　　　其國有百八十億菩薩。皆當往生阿彌陀佛國。他方異國。<br>
　第二佛名羅鄰那阿竭。　　其國有九十億菩薩。皆當往生阿彌陀佛國。他方異國。<br>
　第三佛名朱蹄彼會。　　　其國有二百二十億菩薩。皆當往生阿彌陀佛國。他方異國。<br>
　第四佛名阿蜜蔡羅薩。　　其國有二百五十億菩薩。皆當往生阿彌陀佛國。他方異國。<br>
　第五佛名樓波黎波蔡𮜨。　其國有六百億菩薩。皆當往生阿彌陀佛國。他方異國。<br>
　第六佛名那惟于蔡。　　　其國有萬四千菩薩。皆當往生阿彌陀佛國。他方異國。<br>
　第七佛名維黎波羅潘蔡𮜨。其國有十五菩薩。皆當往生阿彌陀佛國。他方異國。<br>
　第八佛名和阿蔡。　　　　其國有八菩薩。皆當往生阿彌陀佛國。他方異國。<br>
　第九佛名尸利群蔡。　　　其國有八百一十億菩薩。皆當往生阿彌陀佛國。他方異國。<br>
　第十佛名那他蔡。　　　　其國有萬億菩薩。皆當往生阿彌陀佛國。他方異國。<br>
　第十一佛名和羅那惟于蔡𮜨。其國有萬二千菩薩。皆當往生阿彌陀佛國。他方異國。<br>
　第十二佛名沸霸圖耶蔡。　其國有無央數菩薩。皆阿惟越致。皆智慧勇猛。<br>
　　　　　　　　　　　　　各供養無央數諸佛。以一時俱心願欲往。<br>
　　　　　　　　　　　　　皆當生阿彌陀佛國。他方異國。<br>
　第十三佛名隨呵閱祇波多蔡。其國有七百九十億菩薩。皆當往生阿彌陀佛國。<br>
　佛言。是諸菩薩皆阿惟越致。諸比丘僧中。及小菩薩輩無央數。皆當往生阿彌陀佛國。<br>
　不獨是十四佛國中諸菩薩當往生也。都八方上下無央數佛國諸菩薩輩。<br>
　各各是皆當往生阿彌陀佛國。甚無央數。都共往會阿彌陀佛國。<br>
　大眾多不可計。我但說八方上下無央數諸佛名字。晝夜一劫尚未竟。<br>
　我但復說諸佛國諸比丘僧眾菩薩。當往生阿彌陀佛國人數。說之一劫不竟。<br>
◼ 佛語阿難。阿逸菩薩等。其世間帝王人民。善男子善女人。<br>
　前世宿命作善所致相祿巍巍。乃當聞阿彌陀佛聲者。甚快善哉代之喜。<br>
　其有善男子善女人。聞阿彌陀佛聲。慈心歡喜。一時踊躍。心意淨潔衣毛為起。<br>
　　淚即出者。皆前世宿命作佛道。若他方佛故。菩薩非凡人。<br>
　其有人民男子女人。聞彌陀佛聲。不信有者。不信經佛語。不信有比丘僧。<br>
　　心中狐疑都無所信者。皆故從惡道中來生。愚癡不解宿命。殃惡未盡。<br>
　　尚未當度脫故。心中狐疑不信向爾。<br>
◼ 若曹所當作善法。皆當奉行信之。無得疑。我般泥洹去後。汝曹及後世人。<br>
　無得復言。我不信有阿彌陀佛國。我故令若曹悉見阿彌陀佛國土。所當為者各求之。<br>
　我具為若曹道說經戒慎法。若曹當如佛法持之。無得毀失。我持是經以累若曹。<br>
◼ 若曹當堅持之。無得為妄增減是經法。我般泥洹去後。經道留止千歲。<br>
　千歲後經道斷絕。我皆慈哀。持留是經法。止住百歲。<br>
　百歲中竟。乃休止斷絕。在心所願皆可得道。<br>
◼ 師開導人耳目。智慧明達度脫人。令得善合泥洹之道。常當孝慈於佛父母。<br>
　常當念師恩。常念不絕即得道疾。<br>
　天下有佛者甚難值。若有沙門。若師為人說經者甚難值。<br>
◼ 佛說是經時。即萬二千億諸天人民。皆得天眼徹視。悉一心皆為菩薩道。<br>
　即二百億諸天人民。皆得阿那含道。即八百沙門。皆得阿羅漢道。<br>
　即四十億菩薩。皆得阿惟越致。<br>
◼ 佛說經已。皆大歡喜。起為佛作禮遶三匝。前以頭面著佛足而去。
</p>

<p class="noprint"><a href="index.html">返回《個人文集》目錄</a></p>
<hr>
</div>
<span class="copyright"></span>
</center></body></html>
